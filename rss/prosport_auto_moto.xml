<rss xmlns:atom="http://www.w3.org/2005/Atom" xmlns:content="http://purl.org/rss/1.0/modules/content/" version="2.0">
  <channel>
    <item>
      <title>Au găsit un Chevrolet Corvette după 50 de ani şi au descoperit asta</title>
      <link>https://www.prosport.ro/alte-sporturi/auto-moto/au-gasit-un-chevrolet-corvette-dupa-50-de-ani-si-au-descoperit-asta-20075046</link>
      <description><![CDATA[<img src="https://www.prosport.ro/wp-content/uploads/2025/01/Au-gasit-un-Chevrolet-Corvette-dupa-50-de-ani-si-au-descoperit-asta.jpg"/><br/><p>A fost găsit un Chevrolet Corvette într-un garaj din Gifford, Illinois și s-a descoperit că a fost folosită doar trei ani din cauza unui incendiu la faruri. Mașina a reapărut după cinci decenii.</p>
<p>Incidentul a avut loc în 1973, iar proprietarul nu a mai reușit să repare <span>mașina</span>. Descoperit în 2025, această mașină a stat aproape 52 de ani în depozit. Din păcate, incendiul a lăsat urme vizibile, necesitând înlocuirea parbrizului și a aripii pe partea șoferului.</p>
<h2><span>Un Chevrolet Corvette a fost descoperit după 50 de ani într-un garaj</span></h2>
<p>Potrivit celor de la Autoevolution, restul caroseriei pare să fie în stare bună. Totuși, deși multe dintre piesele motorului sunt încă prezente, motorul este un adevărat puzzle, necesitând asamblare și reparații semnificative. Vânzătorul menționează că doar blocul cilindrilor și capetele lipsesc, iar restul pieselor sunt împrăștiate prin garaj. Evident, cel mai logic ar fi să se găsească un motor de schimb pentru a-l pune din nou în funcțiune.</p>
<p>Imaginile cu interiorul sunt inexistente, însă o fotografie arată scaunele, panourile ușilor și părți din bord, toate aflate lângă mașină. Deși nu par a fi fost afectate de incendiu, acestea sunt acoperite cu praf de hambar și vor necesita restaurare. Vânzătorul menționează că piesele rămase sunt originale.</p>
<h2><span>Mașină licitată la 8.000 de dolari</span></h2>
<p>Acest <span>Corvette </span>are nevoie de mult mai mult decât o simplă restaurare pentru a deveni din nou funcțional, dar ar putea merita să fie salvat, dacă licitația nu depășește sume exorbitante. La momentul actual, oferta este de 8.000 de dolari.</p>
<p>„În timp ce majoritatea mașinilor clasice ajungeau în depozite după mai mult de un deceniu de utilizare, unele au fost parcate după doar o perioadă foarte scurtă de timp. Această Chevrolet Corvette din 1970 a fost lăsată deoparte după doar trei ani și a avut nevoie de mai bine de cinci decenii pentru a reapărea. Era aurie a mașinilor de tip muscle car se apropia de sfârșit în 1970, dar Corvette-ul încă se menținea puternic. Chevrolet a redesenat mașina sportivă pentru anul model 1968. Actualizarea a inclus un exterior semnificativ mai sportiv, inspirat de conceptul Mako Shark II, și noi variante ale motoarelor V8 de mici și mari capacități ale Chevrolet.</p>
<p>Anul 1970 a adus mici modificări de design atât la interior, cât și la exterior, dar cea mai mare noutate a fost motorul V8 de 454 inci cubici (7,4 litri). Cel mai mare motor al companiei la acea vreme, livra 390 de cai putere și 500 de lb-ft de cuplu. 1970 a fost, de asemenea, un an cu producție scurtă. Cu doar 17.316 unități fabricate, producția a scăzut cu un uimitor 60% comparativ cu 1969. Acesta a rămas cel mai scăzut an de producție până când modelul C3 a fost întrerupt în 1982”, au notat jurnaliștii de la <span>Autoevolution</span>.</p>

]]></description>
    </item>
    <item>
      <title>A ajuns campion Middle East 2025 la categoria GT4, dupǎ cursele de 24h de la Dubai și 6h de la Abu Dhabi! „Toatǎ munca din ultimii ani începe sǎ aibǎ rezultate”. SPECIAL</title>
      <link>https://www.prosport.ro/alte-sporturi/auto-moto/a-ajuns-campion-middle-east-2025-la-categoria-gt4-dupa-cursele-de-24h-de-la-dubai-si-6h-de-la-abu-dhabi-toata-munca-din-ultimii-ani-incepe-sa-aiba-rezultate-special-20076325</link>
      <description><![CDATA[<img src="https://www.prosport.ro/wp-content/uploads/2025/01/A-ajuns-campion-Middle-East-2025-la-categoria-GT4-dupa-cursele-de-24h-de-la-Dubai-si-6h-de-la-Abu-Dhabi-1400x933.jpg"/><br/><p>Pilotul român de doar 17 ani Tudor Tudurachi a cucerit titlul de campion Middle East 2025 la categoria GT4, dupǎ ce a ieşit pe primul loc în cursa de 24 de ore de la Dubai și pe locul al doilea la cursa de la 6 ore de la Abu Dhabi.</p>
<p>Tudor Tudurachi a participat într-o săptămână la douǎ curse emblematice din Dubai şi Abu Dhabi, pentru prima oarǎ, și a avut rezultate uimitoare: la Dubai echipa sa a avut cel mai bun timp, iar la Abu Dhabi echipa lui Tudor a ieşit pe locul 2.</p>
<h2><span>Tudor Tudurachi, campion Middle East 2025 la categoria GT4, dupǎ cursele de 24h de la Dubai și 6h de la Abu Dhabi</span></h2>
<p>În urma acestor curse, Tudor Tudurachi a obținut cele mai multe puncte și a fost desemnat Campion Middle East 2025 la GT4.</p>
<p>“Sunt foarte bucuros cǎ am pilotat pentru prima oarǎ pe pistele de la Dubai și Abu Dhabi și am reuşit sǎ o câștig pe prima și sǎ ocup locul II la cea de-a doua.</p>
<p>Şi titlul de Campion Middle East 2025 la GT4 a fost o surprizǎ extraordinar de plǎcutǎ. Toatǎ munca din ultimii ani începe sǎ aibǎ rezultate. Voi continua sǎ mǎ antrenez foarte serios pentru toate cursele care urmeazǎ în acest an, unul foarte important pentru cariera mea de sportiv”, spune Tudor.</p>
<p>Tudurachi a luat startul, pe 19 ianuarie, la Abu Dhabi cu echipa WS Racing din Germania cu care a câștigat campionatul Spezial Tourenwagen Trophy din Germania anul trecut, pilotând aceeași maşinǎ ca în 2024. În cursǎ, piloții au avut unele probleme tehnice.</p>
<p>Pilotul român a câştigat, în urmǎ cu o sǎptǎmânǎ, prima cursǎ de 24 de ore la care a participat, la categoria GT4, desfǎşuratǎ pe 11-12 ianuarie 2025, la Dubai.</p>
<p>Tudor Tudurachi, cel mai tânǎr pilot din competiție, a avut cel mai bun timp în calificǎri, puțin peste douǎ minute – 2:08:975. În aceastǎ competiție, el a pilotat un BMW M4 GT4, timp de şapte ore în patru runde. A avut cele mai multe intrǎri pe pistǎ din echipa sa formatǎ din 5 piloți din România, Marea Britanie, SUA şi Canada.</p>
<h2><span>AGMC Racing by Simpson Motorsport a terminat pe locul 1</span></h2>
<p>“Aceastǎ cursǎ de 24 de ore este încǎ un vis împlinit. Nici nu puteam să încep anul mai bine de atât. Mi-a plăcut mult această competiție, am concurat cu foarte mulți piloți mai experimentați decât mine. Din fericire, totul a mers ca pe roate în echipa noastră, nu am avut nicio problemă tehnică, niciun incident.</p>
<p>Am avut emoții, dar am fost încrezător cǎ pot face din nou istorie aşa cum am făcut şi la Campionatul Germaniei, anul trecut. Abia aştept cursele viitoare”, admite Tudor Tudurachi.</p>
<p>Echipa britanicǎ AGMC Racing by Simpson Motorsport, din care Tudor Tudurachi a fǎcut parte, s-a clasat pe primul loc, cu cel mai bun timp, dupǎ 523 de ture parcurse, 2.818,97 km.</p>
<p>Aceste douǎ curse cu care a început anul au fost foarte importante pentru Tudor Tudurachi, care va reprezenta România, în acest an, la Campionatele Europene GT4.</p>

]]></description>
    </item>
    <item>
      <title>Ion Țiriac, discurs fabulos despre Emanuel Gyenes, campionul român de la Dakar 2025: „Respectul meu. S-a dat jos din avion şi a venit aici”</title>
      <link>https://www.prosport.ro/alte-sporturi/auto-moto/ion-tiriac-discurs-fabulos-despre-emanuel-gyenes-campionul-roman-de-la-dakar-2025-respectul-meu-s-a-dat-jos-din-avion-si-a-venit-aici-20075664</link>
      <description><![CDATA[<img src="https://www.prosport.ro/wp-content/uploads/2025/01/Ion-Tiriac-discurs-fabulos-despre-Emanuel-Gyenes-campionul-roman-de-la-Dakar-2025-1400x933.jpeg"/><br/><p>Duminică, 19 ianuarie 2025, direct de la Galeria de Automobile „Țiriac Collection”, magnatul Ion Țiriac (85 de ani) a ținut un discurs fabulos despre Emanuel Gyenes (40).</p>
<p>Cel din urmă menționat a reușit o performanță impresionantă pentru România, după ce a triumfat la clasa „Original by Motul”, fără asistență tehnică, de la Raliul Dakar. Totodată, Gyenes s-a clasat și pe locul 20 la general, ceea ce reprezintă cea mai bună performanță a sa din 2018 încoace.</p>
<h2><span>Ion Țiriac e uluit de ce a reușit Emanuel Gyenes și l-a lăudat neîncetat timp de câteva minute bune</span></h2>
<p><span>Emanuel Gyenes a reușit un rezultat impresionant la Dakar 2025</span>, după ce s-a impus în cursa de motociclete de la clasa „Original by Motul”, unde toți concurenții nu au parte de asistență tehnică. A fost al doilea astfel de triumf izbutit de Gyenes, după cel din urmă cu cinci ani.</p>
<p>Totodată, „Mani” a terminat pe locul 20 la general, secțiunea moto, care de asemenea reprezintă cea mai bună performanță a sa din ultimii șapte ani.</p>
<p>Revenit în țară, din Arabia Saudită, unde <span>a avut loc Dakar în 2025, Emanuel Gyenes s-a dus</span> direct la Galeria de Automobile „Țiriac Collection”, unde i-a oferit lui Ion Țiriac și o motocicletă pe care să o poată expune în muzeu.</p>
<blockquote><p>Un sportiv care de 15 ori a fost acolo și de la vârsta de 13 ani el face meseria asta… E cererea, că se cere să îl vezi, dar oferta e mai mică. Pentru că nu ai ăia 20.000 de spectatori, ca la tenis. Și figura lui, fața lui, pentru publicitate, nu e acolo în fiecare zi, ore întregi. Și de asta vine tenisul la noi și pe urmă vin alte sporturi. Dar campioni mondiali, campioni olimpici, campioni de toate felurile… Încă nu e probă olimpică, dar după cât am văzut eu acum, că sunt acum probe olimpice la sporturi de nu ați auzit în viața voastră: soft ball, caca ball și, nu știu, alte treburi. Probabil că își merită laurii… L-am cunoscut în zilele în care a început Paris Dakar-ul, pentru că pe vremea aia era condus de un francez care se numea Patrice Claire, și el era președintele cursei. Fusese la Roland Garros șef vreo 30 de ani. Eu vă mulțumesc la toți, îi las pe ei să vă fie parteneri de discuție acum, în special pe Emanuel. Felicitări, respectul meu și mulțumesc că motocicleta care a câștigat vine la muzeu, pentru cei care vizitează. Să o vadă aici cu statuia matale, de carton, îmi pare rău, pentru că asta… Dar respectul meu pentru că te-ai dat jos din avion și în 30 de minute ai fost aici. În spate, unde am garajul și sutele alea de mașini, a făcut dușul și îl vedeți în fața dumneavoastră. Respect pentru caracter, pentru moralitate și pentru sportul pe care l-ai făcut. Să fii sănătos”, i-a transmis Ion Țiriac lui Emanuel Gyenes.</p></blockquote>
<h2><span>E fascinat de cursa pe care a câșitgat-o Gyenes</span></h2>
<p>Cât despre cursa de la clasa „Original by Motul”, pe care Emanuel Gyenes a câștigat-o la Dakar 2025, Ion Țiriac a spus că aceasta reprezintă „sportul sporturilor”:</p>
<blockquote><p>Nu numai că este un sport, este sportul! Eu nu îl înțeleg deloc. Nu înțeleg cum un atlet, un sportiv poate să stea în fiecare zi, între 7 și 10 ore, în șaua aia…pe care nu se așază. Într-un ținut pe care nu îl cunoști și mergi numai după o hartă pe care o ai în față, prin nisip, prin dune, care se duc sus, jos. Și nu știi niciodată unde-i bolovanul ăla care te face să zbori puțin mai repede. Faptul că un român a ajuns să câștige această categorie, categoria cea mai grea, aș putea să spun eu. De ce e cea mai grea? Pentru că ești singur. Nu ai echipă, nu ai susținători, nu ai camion în spate, ai doar cortul pe care ți-l întinzi să dormi noaptea, după ce ți-ai reparat ce se poate repara pe la motocicletă. Și după ce ți-ai făcut mâncarea ta, că nu știu dacă le dau mâncare sau nu. Domnul Butuza (n.r. – Marcel Butuza), aici lângă mine, a concurat de câte ori? De 6 ori. A 6-a oară l-am adus în bucățele la București și s-a liniștit. Eu sper că și Emanuel, care a câștigat această cursă la categoria lui, în care sunt indivizi, nu sunt pe echipe, lucru care e ieșit din comun… În special pe o motocicletă, nu e chiar preparată de KTM. E o motocicletă de curse, e oarecum, aș putea să spun, normală. Un om care face treaba asta și mi se pare că a făcut-o de 6-7 ori… (n.r. – Marcel Butuza intervine: De 15 ori a făcut-o) Ce face? Păi câți ani are, are 80 de ani, ca mine? De 15 ori… Eu am mai avut prieteni, începând de la Ruse și până la ăla care a sărit Merele Canion din Statele Unite ale Americii. E un american, mare motociclist, care ne-a arătat prima oară că avea 52 de fracturi… Deci spun treaba asta încă o dată. Pe lângă faptul că e un sport, după părerea mea e sportul sporturilor. Sunt foarte bun prieten cu Carlos Sainz, care nu cred că mai are adversar în ceea ce înseamnă rally, de atâția ani… Nici el nu a putut să-mi explice, nici Marcel nu a putut să îmi explice cum și de ce. Ăla măcar e într-o mașină, ultimul accident pe care l-a avut cu Peudgeot-ul ăsta, a rămas undeva la un metru de mașină, noroc că l-a aruncat mai întâi afară… Așa că aveți ocazia să vedeți un mare, mare sportiv. Și îl las acum pe domnul Marcel, că el mi l-a adus aici. Motocicleta de aici a concurat la Dakar, nu este cea cu care a terminat alaltăieri cursa. Aia o să vină printr-un traseu… Și am aflat de la el acum: cu 20 de kilometri înainte, în ultima zi, slavă Domnului, a intrat un concurent în țeava lui de eșapament. Noroc că a terminat cursa fără țeavă, mi se pare”, a mai declarat Ion Țiriac.</p></blockquote>
<h2><span>Ce a declarat Emanuel Gyenes</span></h2>
<p>Emanuel Gyenes a dezvăluit că și-ar dori ca pe viitor să poată concura la Raliul Dakar cu o mașină, și nu cu o motocicletă. Însă, pentru a-și îndeplini visul, pilotul a lăsat de înțeles că are nevoie de susținere financiară:</p>
<blockquote><p>Visul meu este să merg la clasa auto, dar problema este că e mult mai costisitor. Adică un 10X ar trebui făcut (n.r. – costurile actuale înmulțite cu 10) ca să pot să merg cu o mașină. Într-adevăr, la mașină e mai ușor și mai sigur. Dar problema e cu bugetul, să faci rost de atâția bani ca să poți să mergi cu o mașină”, a declarat Emanuel Gyenes, printre altele.</p></blockquote>
<p>În schimb, Marcel Butuza, ex-concurent Dakar, a transmis următoarele:</p>
<blockquote><p>Îi mulțumesc domnului Țiriac pentru susținerea pe care a arătat-o pentru Emanuel Gyenes în acest an. E un băiat deosebit pe care eu îl cunosc de peste 25 de ani, când la un concurs de enduro m-a bătut un copil de 15 ani. Am spus că e imposibil atunci. M-a bătut cu adevărat și acest motociclist este Emanuel Gyenes, care așa și-a început cariera de motociclist. Am fost cu el la primul Dakar, în 2007, am participat împreună pe cele trei continente, Africa, America de Sud și Arabia Saudită (n.r. – Asia). Suntem printre legendele Dakarului. În cele 15 participări, el a adunat foarte multă experiență, care l-a ajutat și îl ajută în astfel de competiții. Nu e de ajuns să mergi tare, trebuie să calculezi fiecare kilometru și să te setezi astfel încât să termini”, a declarat și Marcel Butuza.</p></blockquote>

]]></description>
    </item>
    <item>
      <title>Rezultat impresionant al lui Emanuel Gyenes la Dakar 2025</title>
      <link>https://www.prosport.ro/alte-sporturi/auto-moto/rezultat-impresionant-al-lui-emanuel-gyenes-la-dakar-2025-20074407</link>
      <description><![CDATA[<img src="https://www.prosport.ro/wp-content/uploads/2025/01/Rezultat-impresionant-al-lui-Emanuel-Gyenes-la-Dakar-2025.jpg"/><br/><p>Motociclistul român Emanuel Gyenes a obținut un rezultat impresionant la ediția din 2025 a Raliului Dakar, mai precis la Original by Motul, categoria fără asistenţă tehnică.</p>
<p>Sătmăreanul a câștigat pentru a doua oară Raliul Dakar, după ce făcuse același lucru și în urmă cu cinci ani.</p>
<h2><span>Performanță senzațională pentru Emanuel Gyenes la Original by Motul, din cadrul Dakar 2025</span></h2>
<p>Pilotul român Emanuel Gyenes (Autonet Motorcycle Team) a terminat <span>ediţia din acest an a Raliului Dakar</span> pe locul 20 la secțiunea moto. El a participat la clasa Original by Motul, categoria fără asistenţă tehnică, încheind primul, după ce în ultima zi a recuperat ecartul de un minut care-l despărțea de lider.</p>
<p>„Penultima zi din Dakar 2025 a fost una interesantă. Azi dimineață am plecat la 5:40 din bivuac. A fost o ceață foarte densă pe drumul de legătură, 120 de kilometri până la proba specială.</p>
<p>Când am ajuns acolo eram chiar eram într-un fel de vale și am văzut că toți motocicliștii din fața mea sunt acolo și nu luaseră startul. Am știut, în acel moment, că vom pleca mai târziu. Am stat acolo 3 ore până s-a ridicat ceața și au putut să vină elicopterele la start.</p>
<p>Între timp s-a mai încălzit. Normal aveam planificați 350 de kilometri de probă specială. Au fost unele certuri. Unii voiau să facem toată proba, alții nu doreau acest lucru. Fiecare își vedea interesul.</p>
<p>Sincer, nici eu nu am vrut să facem toată proba specială, așa că la 150 de kilometri a fost neutralizată. Am avut numai dune. Din păcate, am pierdut locul 1 la secțiunea la care particip. Am fost pregătit pentru asta, am știut că nu am un ritm așa de bun în dunele de nisip.</p>
<p>Am încercat să fac tot posibilul, am tras cât de tare am putut, nu am făcut greșeli, am simțit că am mers bine, dar atât am putut să fac. Mâine avem tot dune, 76 de kilometri. Din păcate, nu știu dacă o să pot să recuperez acel minut care mă desparte de cel din fața mea.</p>
<p>Îmi pare foarte rău pentru că am făcut o greșeală în prima săptămână, care a schimbat practic tot parcursul concursului pentru mine și nu am reușit să-mi fac un avantaj destul de mare ca să stau liniștit în zilele acestea din final”, spunea el înaintea ultimei etape, într-un clip postat pe pagina lui de facebook.</p>
<h2><span>Benjamin Melot a terminat pe locul 2 și în 2020, când s-a impus tot Gyenes</span></h2>
<p>Gyenes <span>a mai câștigat secțiunea Original by Motul în 2020</span>, pe o motocicletă KTM, având timpul de 48h05:07. El a fost urmat în clasamentul secțiunii de colegii lui francezi Benjamin Melot și Florent Vayssade. De această dată, locurile 2 și 3 au fost ocupate de Melot (Esprit KTM) și cehul Jaromir Romancik (Cajdasrot).</p>
<p>La secțiunea moto s-a impus echipajul format din sauditul Yazeed al-Rajhi şi germanul Timo Gottschalk (Overdrive Racing). Podiumul a fost completat de sud-africanul Henk Lategan (Toyota Gazoo Racing) şi suedezul Mattias Ekström (Ford M-Sport).</p>
<p>Echipajul Dacia Sandriders, format din Nasser Al-Attiyah (Qatar) şi Édouard Boulanger (Franţa), a încheiat pe 4. Al doilea echipaj al Dacia, Cristina Gutiérrez (Spania) / Pablo Moreno (Spania), a ocupat locul 76 în clasamentul final.</p>

]]></description>
    </item>
    <item>
      <title>Ilie Năstase a spart o avere în 3 zile la Paris. I-a recunoscut totul lui Ion Țiriac, care a replicat: „Azi sunt 3.000.000 de euro”</title>
      <link>https://www.prosport.ro/diverse/ilie-nastase-a-spart-o-avere-in-3-zile-la-paris-i-a-recunoscut-totul-lui-ion-tiriac-care-a-replicat-azi-sunt-3-000-000-de-euro-20076753</link>
      <description><![CDATA[<img src="https://www.prosport.ro/wp-content/uploads/2025/01/Ilie-Nastase-a-spart-o-avere-in-3-zile-la-Paris-1400x817.jpg"/><br/><p>Fostul mare jucător de tenis Ilie Năstase a recunoscut că a cheltuit o avere în doar 3 zile la Paris, Ion Țiriac replicându-i că acei bani ar valora, în prezent, 3 milioane de euro.</p>
<p>Luni, 19 ianuarie, motociclistul român Emanuel Gyenes a fost primit la Fundația Țiriac, după ce a sosit în țară cu trofeul de la Raliul Dakar.</p>
<h2><span>Ce sumă de bani a spart Ilie Năstase în 3 zile la Paris, care azi ar echivala cu 3.000.000 de euro</span></h2>
<p>Duminică, 19 ianuarie, a avut loc un eveniment la Galeria Țiriac. Motociclistul român Emanuel Gyenes a fost primit de fostul mare jucător de tenis și felicitat pentru <span>performanța excelentă realizată la ediția din acest a Raliului Dakar</span>.</p>
<p>Gyenes a terminat pe primul loc la clasa Original by Motul, categoria fără asistenţă tehnică, deși cu o etapă înainte de final era sceptic că poate recupera ecartul de un minut care-l despărțea de lider.</p>
<p>La eveniment a fost invitat și Ilie Năstase, primul lider din istoria clasamentului ATP și coleg cu Țiriac în echipa de Cupa Davis a României acum mai bine de 5 decenii. Între cei doi foști mari jucători de tenis și motociclist a avut loc o conversație care i-a amjuzat pe cei de față:</p>
<div class="video-wrapper"><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="281" referrerpolicy="strict-origin-when-cross-origin" src="https://www.youtube.com/embed/ysuPMt-0nzw?feature=oembed&amp;rel=0&amp;controls=1&amp;modestbranding=1&amp;autoplay=0&amp;playsinline=1&amp;" title="Dialog savuros între Ion Țiriac și Ilie Năstase! „Unde sunt ăia 25.000 $?” / „3 zile la Paris...” 😂" width="500"></iframe></div>
<ul>
<li>Năstase: 25.000 de dolari am primit în 1973, după ce am câștigat la Roland Garros.</li>
<li>Țiriac: Îți dai seama că acum sunt 3 milioane. Dumnealui a câștigat Raliul Dakar.</li>
<li>Năstase: Dar care sunt premiile la voi?</li>
<li>Gyenes: Pentru asta am primit 3.000 de euro.</li>
<li>Țiriac: Dar ăia 25.000 ai tăi unde sunt?</li>
<li>Năstase: Trei zile i-am avut, cât am stat la Paris.</li>
<li>Țiriac: Asta este diferența între Năstase și domnul Gyenes.</li>
</ul>
<h2><span>Cui a mulțumit Emanuel Gyenes, după ce s-a impus în Raliul Dakar</span></h2>
<p>După ce a terminat secțiunea Original by Motul, categoria fără asistenţă tehnică, pe primul loc, Emanuel Gyenes (Autonet Motorcycle Team) a transmis un mesaj superb.</p>
<p>„Vreau să transmit felicitările mele tuturor celor care au îndrăznit să abordeze Raliul Dakar de anul acesta în clasa Original by Motul! Am avut un raliu dur, cu atâtea dimineți care au început la temperaturi scăzute, noua regulă pentru anvelope și tot ce adus nou Arabia Saudită.</p>
<p>Duelul cu Benjamin Melot a făcut ca acest raliu să fie cel mai intens pe care l-am avut de când am concurat în Dakar. Felicitări, Benji, ești un motociclist foarte puternic, iar viteza ta în dune este cu siguranță ceva ce îmi doresc!</p>
<p>Visează! Îndrăznește! Trăiește!</p>
<p>Mulțumesc tuturor partenerilor mei, familiei și celor mei care m-au susținut în această călătorie! Vă mulțumesc tuturor pentru mesajele voastre!”, a scris el pe contul de facebook.</p>
<p>Gyenes, care a participat pentru a 15-a oară la Raliul Dakar, <span>a mai câștigat secțiunea Original by Motul în 2020</span>, pe o motocicletă KTM. Și atunci a fost urmat în clasament de Melot.</p>

]]></description>
    </item>
  </channel>
</rss>

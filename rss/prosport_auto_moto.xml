<rss xmlns:atom="http://www.w3.org/2005/Atom" xmlns:content="http://purl.org/rss/1.0/modules/content/" version="2.0">
  <channel>
    <item>
      <title>Bogdan Marișca a câștigat Raliul Iașului și a stabilit un nou record pentru motorsportul românesc</title>
      <link>https://www.prosport.ro/alte-sporturi/auto-moto/bogdan-marisca-a-castigat-raliul-iasului-si-a-stabilit-un-nou-record-pentru-motorsportul-romanesc-19979368</link>
      <description><![CDATA[<img src="https://www.prosport.ro/wp-content/uploads/2024/09/Marisca.jpg"/><br/><p>Echipajul Bogdan Marișca / Sebastian Itu (Napoca Rally Academy) a câștigat ediția aniversară a Raliului Iașului, a 40-a, etapa a 7-a a Campionatului Național de Raliuri. Bogdan Marișca și Sebastian Itu au concurat pe o Skoda Fabia RS Rally 2 și s-au impus la Iași cu timpul de 1 oră, 13 minute, 37 de secunde și 7 zecimi, fiind urmați în clasamentul etapei de Andrei Gîrtofan/Doru Vrajă (Skoda Fabia Rally 2), la 17 secunde și două zecimi, și de frații Norbert Maior și Francesca Maior (Ford Fiesta Rally 3 Evo), la 30 de secunde și 3 zecimi.</p>
<p>Prin succesul obținut la ediția a 40-a a Raliului Iașului, <span>Bogdan Marișca a devenit cel mai în vârstă câștigător</span> al unei etape din Campionatul Național de Raliuri Betano, la 54 de ani, 3 luni și 11 zile.</p>
<h2><span>Record important stabilit de Bogdan Marișca</span></h2>
<p>Devenit deja cel mai longeviv pilot din campionat după ce a luat startul la 32 de ediții consecutive de campionat, pilotul clujean a depășit și recordul vechi de 3 ani deținut de Dan Gîrtofan, care în 2021 câștiga Winter Rally la vârsta de 52 de ani, 5 luni și 16 zile. Astfel, Bogdan Marișca reușește la Iași o bornă importantă pentru motorsportul din România.</p>
<p>Bogdan Marișca, dublu campion absolut în carieră, în 2005 și 2017, a declarat că și la peste 30 de ani de la primul start se bucură în continuare la fel de fiecare cursă, de fiecare kilometru petrecut pe probe. Se bucură de pasiunea vieții lui, la fel ca și copilotul său Sebastian Itu.</p>
<p>„Orice competiție pentru un sportiv are savoarea ei și particularitățile ei, așa a fost și Raliul Iașului pentru noi. Am mai câștigat aici, dar am și pierdut de multe ori. Acesta este sportul, ne bucurăm de fiecare probă specială pe care o parcurgem. Chiar dacă avem ani buni de activitate sportivă, pentru noi este o bucurie fiecare start și vom continua să facem acest lucru atâta timp cât ne continuăm visul. După care, evident, vom face pasul în spate și vom lăsa noua generație. Chiar și acum, la Iași, adversarii noștri au fost din noul val de piloți și ne bucură acest lucru”, a declarat Bogdan Marișca pentru <span>ProSport</span>.</p>
<h2><span>Kilometri cu bucurii și tristeți</span></h2>
<p>Echipajul format din Bogdan Marișca și Sebastian Itu a preluat conducerea etapei de la Iași încă de pe prima probă, SuperSpeciala de la Râpa Galbenă, la care au asistat peste 5.000 de spectatori, iar până la final nu a mai cedat fotoliul de lider. De altfel, Marișca și Itu au câștigat 5 din cele 8 probe de la Iași, iar la finalul celor 127 de kilometri au fost cronometrați cu timpul de 01:13:37,7.</p>
<p>Campionul de la Iași spune că nu se gândea la începutul carierei că va ajunge aici: „Sincer, când ne-am înscris la Raliul Iașului, nu ne gândeam neapărat la victorie, ci doar să ne bucurăm cât mai mult de o nouă prezență la raliuri, să ne continuăm visul pornit acum 31 de ani. Când am pornit în motorsport nu m-am gândit niciodată că voi face din asta o carieră, am luat din aproape în aproape, pur și simplu a fost pasiunea vieții mele, a noastră, am încercat să ne-o urmăm și iată că am ajuns până aici. Și, de ce nu, încercăm să mergem mai departe. Sunt niște ani, sunt niște kilometri parcurși, sunt bucurii, dar sunt deopotrivă și niște momente de tristețe. Dar sportul este frumos prin natura activității lui, nu prin natura unei competiții pe care trebuie să o câștigi neapărat”.</p>
<p>La Raliul Iașului au luat startul 58 de echipaje, inclusiv din Franța și Italia, 14 dintre acestea fiind nevoite să abandoneze pe probele de macadam.</p>
<h2><span>Simone Tempestini, virtual campion național</span></h2>
<p>Absent de la Iași datorită faptului că a reprezentat România, în același week-end, la etapa europeană din Țara Galilor, unde a fost nevoit să abandoneze din cauza problemelor mecanice, <span>Simone Tempestini este în continuare lider detașat în clasamentul general</span> al sezonului. Tempestini mai are nevoie doar să ia startul la Brașov sau Vâlcea, ultimele două etape ale sezonului, pentru a-și asigura al 9-lea titlu de campion absolut.</p>
<p>Ar fi un record absolut pentru România, Tempestini fiind în momentul acesta la egalitate cu Titi Aur la numărul de titluri castigate în Campionatul Național: 8.</p>
<p>Următoarea etapă din Campionatul Național de Raliuri Betano, a 8-a, va fi Raliul Brașovului, care se va desfășura în perioada 20 – 22 septembrie.</p>
<p>Fotografii: Raliul Iașului</p>
<p> </p>
<p> </p>

]]></description>
    </item>
    <item>
      <title>Eveniment special în București pentru amatorii de drift: Campionii sunt pe circuit, nu pe șosele</title>
      <link>https://www.prosport.ro/alte-sporturi/auto-moto/eveniment-special-in-bucuresti-pentru-amatorii-de-drift-campionii-sunt-pe-circuit-nu-pe-sosele-19974608</link>
      <description><![CDATA[<img src="https://www.prosport.ro/wp-content/uploads/2024/08/Eveniment-special-in-Bucuresti-pentru-amatorii-de-drift-Campionii-sunt-pe-circuit-nu-pe-sosele.jpg"/><br/><p>Un eveniment special dedicat tuturor pasionaților de derapaje controlate va avea loc la finalul acestei săptămâni în Sectorul 3 din Capitală.</p>
<p>Profesioniștii vor fi și ei acolo pentru a le oferi sfaturi practice celor care vor să își încerce abilitățile într-un mediu organizat totul sub sintagma Campionii sunt pe circuit, nu pe șosele.</p>
<h2><span>Eveniment special în București pentru amatorii de drift: Campionii sunt pe circuit, nu pe șosele</span></h2>
<p>Proiectul, care are o acoperire națională, desfășurându-se în mai multe zone din țară, a atras deja sute de teribiliști, iar unii dintre aceștia au ales deja să înceapă o carieră în adevăratul sens al cuvântului în drift.</p>
<p>„Evenimentul este deschis oricărui deținător al unei mașini cu tracțiune spate, cu ITP și RCA valabile, dar evident și permis de conducere. Trebuie doar să se înscrie, apoi vor urma pașii necesari pentru a putea intra în program.</p>
<p>La dispoziția lor sunt și piloți profesioniști, care le vor oferi cursuri dedicate acestei discipline. Într-un moment în care accidentele din cauza teribiliștilor sunt tot mai multe, ne dorim ca toată această adrenalină să se desfășoare într-un cadru organizat și sigur pentru toată lumea. În plus, suntem siguri că o parte dintre cei care vor fi prezenți au talentul necesar pentru a deveni piloți profesioniști”, a declarat Denis Manea, vicepreședintele RoDrift.</p>
<p>„Campionii sunt pe circuit, nu pe șosele” este programat să aibă loc sâmbătă și duminică (31 august – 1 septembrie) la Poligonul Auto-Moto Pallady din Sectorul 3 al Capitalei, de altfel, proiectul fiind dezvoltat în parteneriat cu Primăria acestui sector cu fonduri nerambursabile de la bugetul local.</p>
<p>Accesul publicului va fi gratuit în ambele zile, iar cei mai norocoși vor avea ocazia să stea în dreapta unui pilot profesionist pentru o tură de circuit.</p>
<p>Amatorii care se înscriu pentru a participa în acest weekend vor avea parte de propriul traseu și o competiție dedicată, iar câștigătorul va primi un curs gratuit de drift, dar și posibilitatea ca pe viitor să participe la o etapă din Campionatul Național de Drift, la clasa Street.</p>
<h2><span>Există și Drift KIds</span></h2>
<p>De altfel, tot în acest weekend la Poligonul Auto-Moto Pallady va avea loc și a patra etapă a sezonului de la clasa Street, competiție care poate decide și câștigătorul din lupta pentru titlu, marele favorit fiind Adrian Mirea.</p>
<p>Totodată, este programată și o competiție pentru drift kids, pentru copiii care au urmat deja cursuri de drift și au licență din partea Federației Române de Automobilism Sportiv, cel mai tânăr dintre ei fiind Alexis Stan, în vârstă de numai 9 ani.</p>

]]></description>
    </item>
    <item>
      <title>În numele performanței! S-au întrecut pentru a deveni piloți de drift</title>
      <link>https://www.prosport.ro/alte-sporturi/auto-moto/in-numele-performantei-s-au-intrecut-pentru-a-deveni-piloti-de-drift-19980429</link>
      <description><![CDATA[<img src="https://www.prosport.ro/wp-content/uploads/2024/09/In-numele-performantei.-S-au-intrecut-pentru-a-deveni-piloti-de-drift.jpg"/><br/><p>Cea mai mare organizație de drift din România, RoDrift, a continuat campania de atragere a teribiliștilor din trafic și a organizat un nou eveniment în București pentru cei de la clasa street, piloți la început de drum.</p>
<p>Sub sloganul Campionii sunt pe circuit, nu pe șosele, zeci de tineri entuziaști au fost prezenți la Poligonul Auto-Moto Pallady din Sectorul 3 al Capitalei pentru a se întrece în derapaje controlate.</p>
<h2><span>Cum te poți întrece pentru a deveni pilot de drift</span></h2>
<p>Totul sub stricta supraveghere a piloților profesioniști de drift, dar și pe un traseu perfect securizat.</p>
<p>La clasa street open, victoria i-a revenit lui Ovidiu Teodorescu, în timp ce la clasa street legal, unde au participat amatori, s-a impus Cosmin Dascălu. Marele premiu pentru amatori a fost un curs de drift și o licență pentru a concura pe viitor la o etapă din clasa street.</p>
<p>Publicul a avut acces gratuit la eveniment, iar spectatorii au trăit cu bucurie fiecare moment de derapaj controlat. Peste numai câteva zile, în acest weekend, aceștia vor avea ocazia să îi vadă pe piloții profesioniști în finala Campionatului Național de Drift, organizată în Piața Constituției din București.</p>
<h2><span>Au existat drifteri de la Kids Street</span></h2>
<p>Etapa organizată în Sectorul 3, în parteneriat cu primăria de sector, a beneficiat și de aportul celor mai tineri piloți.</p>
<p>Micuții drifteri de la Kids Street au adus un strop de magie și entuziasm acestui eveniment.</p>
<p>Acești tineri talentați, cu pasiune și determinare, au încântat cu abilitățile lor remarcabile la volan, demonstrând că viitorul driftului este pe mâini bune.</p>

]]></description>
    </item>
    <item>
      <title>Mutare senzațională pentru Simone Tempestini. Ar putea fi campion european de raliuri în 2024</title>
      <link>https://www.prosport.ro/alte-sporturi/auto-moto/mutare-senzationala-pentru-simone-tempestini-ar-putea-fi-campion-european-de-raliuri-in-2024-19975245</link>
      <description><![CDATA[<img src="https://www.prosport.ro/wp-content/uploads/2024/08/Mutare-senzationala-pentru-Tempestini.-Ar-putea-fi-campion-european-de-raliuri-anul-acesta-1400x933.jpg"/><br/><p>Cel mai bine cotat pilot român din istorie, Simone Tempestini, va lua startul la ultimele două etape din Campionatul European de Raliuri FIA ERC sub steagul unei noi echipe, după un acord de ultim moment, și poate pune umărul la titlul la câștigarea unui titlu continental.</p>
<p>Doar absența la două etape, în special din lipsa unui buget, l-au făcut pe clujean să mai păstreze doar șanse teoretice la câștigarea titlului continental.</p>
<h2><span>Simone Tempestini, lovitură de ultimă oră! Ar putea fi campion european de raliuri în 2024</span></h2>
<p>Cu o victorie în Ungaria, prima din istoria raliului românesc în FIA ERC, Tempestini e pe 4 la general, cu 59 de puncte cu două etape înainte de final, având cu 37 mai puțin decât liderul Paddon Hayden.</p>
<p>Tempestini nu avea în plan nici etapa din Țara Galilor, care va avea loc în acest weekend, dar o ofertă de ultim moment l-a făcut să lase etapa internă de la Iași pentru cea continentală. Sportivul de la Napoca Rally Academy a semnat un acord pentru ultimele două runde din European cu MRF Tyres Team, campioana ultimelor două sezoane.</p>
<p>Mutarea a fost anunțată chiar de site-ul oficial al Campionatului European, care notează faptul că decizia de a-l aduce pe român în echipă este extrem de importantă pentru ca MRF să spere la câștigarea unui nou titlu, având în vedere că în acest moment se află pe poziția secundă după cei de la BRC Raing Team.</p>
<p>„MRF își dorește să recupereze terenul pierdut prin aducerea lui Tempestini”, notează cei de la FIA ERC.</p>
<h2><span>Revenire pe asfatul din Țara Galilor</span></h2>
<p>Pentru prima oară în carieră, Tempestini va pilota un Volkswagen Polo GTI R5.</p>
<p>“Sper să mă pot acomoda rapid cu totul, am câteva zile la dispoziție cu testele și antrenamentele. Am încredere că putem face o treabă bună aici“, a spus și cvintuplul campion al României, care se întoarce pe asfaltul din Țara Galilor după 6 ani.</p>
<p>Ca de fiecare dată, în dreapta lui Tempestini va sta Sergiu Itu, copilotul său din ultimele 7 sezoane. Cei doi au ajuns deja în insula britanică pentru acomodarea cu noua mașină de concurs, dar și cu traseul, a cărui lungime va fi de 184 de kilometri împărțiți în 14 probe speciale.</p>
<p>Cu un rezultat bun în Țara Galilor, pilotul clujean nu doar că ar putea ajuta MRF să devină din nou campioană europeană la echipe, dar îl va ajuta și în lupta pentru un loc pe podiumul final al competiției continental. Simone Tempestini ar fi primul român care reușește o astfel de performanță în clasamentul general la finalul unui sezon.</p>

]]></description>
    </item>
    <item>
      <title>Lupta decisivă la podiumul final din 2024 la viteză în coastă! Cine este favorit</title>
      <link>https://www.prosport.ro/alte-sporturi/auto-moto/lupta-decisiva-la-podiumul-final-din-2024-la-viteza-in-coasta-cine-este-favorit-19981250</link>
      <description><![CDATA[<img src="https://www.prosport.ro/wp-content/uploads/2023/08/costel-casuneanu1-1400x933.jpg"/><br/><p>Costel Cășuneanu revine în Pasul Gutâi din Maramureș, traseu unde acum doi ani a câștigat, deși avea o mână în gips.</p>
<p>De data aceasta, pilotul băcăuan își poate asigura un loc pe podiumul final al sezonului 2024 la Masters, divizia de top a Campionatului Național de Viteză în Coastă.</p>
<h2><span>Cine va fi pe podiumul final din 2024 la viteză în coastă! Cine este favorit</span></h2>
<p>După ce în primăvară a decis să renunțe la monopostul Wolf și să piloteze din nou pe un model Skoda Fabia RS, Cășuneanu s-a reacomodat rapid și la Sinaia chiar a stabilit un nou record de timp pe cel mai vechi traseu de viteză în coastă din țara noastră.</p>
<p>Cu două clasări pe 2 și alte două clasări pe 4 în primele patru runde ale sezonului în curs, Cășuneanu este pe poziția a doua în clasamentul Categoriei I, cu 60 de puncte, iar o clasare pe podium în acest weekend, la Maramureș Hill Climb Challenge, i-ar asigura un nou podium general în clasamentul final, al treilea consecutiv pentru cel care în trecut concura doar la etape de off road și rally raid.</p>
<p>„E un traseu care mi-a plăcut dintotdeauna. Acum doi ani am obținut victoria la categorie, deși aveam o mână în gips, iar anul trecut am fost pe 3 la open. Am început să mă reacomodez la turisme și cumva îmi pare rău că e deja penultima etapă a sezonului, dar ne vom bucura de fiecare kilometru de traseu”, a spus Cășuneanu.</p>
<h2><span>Cursa este duminică la ora 13.00</span></h2>
<p>Un total de 60 de piloți sunt înscriși la Maramureș Hill Climb Challenge, care va începe sâmbătă dimineață cu manșele de recunoaștere, urmate de antrenamentele cronometrate.</p>
<p>Cele două manșe de concurs decisive pentru a stabili cei mai buni piloți sunt programate pentru duminică de la ora 13:00.</p>
<p>Pe lângă podiumul de la viteză în coastă, Cășuneanu mai este în obiectiv și pentru titlul la echipe cu Impuls Leasing Team la Super Rally, dar și titlul de campion la turisme.</p>
<p>Ultimele două etape de la Super Rally vor fi în octombrie, la București și Mangalia.</p>

]]></description>
    </item>
  </channel>
</rss>

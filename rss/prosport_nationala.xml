<rss xmlns:atom="http://www.w3.org/2005/Atom" xmlns:content="http://purl.org/rss/1.0/modules/content/" version="2.0">
  <channel>
    <item>
      <title>Chipciu ne pregătește de ceea ce e mai rău: „Și Generația de Aur a avut probleme cu Cipru”</title>
      <link>https://www.prosport.ro/fotbal-intern/nationala/chipciu-ne-pregateste-de-ceea-ce-e-mai-rau-si-generatia-de-aur-a-avut-probleme-cu-cipru-20265557</link>
      <description><![CDATA[<img src="https://www.prosport.ro//wp-content/uploads/2025/09/Chipciu-ne-pregateste-de-ceea-ce-e-mai-rau-„Si-Generatia-de-Aur-a-avut-probleme-cu-Cipru-1400x1050.jpg"/><br/><p>Alex Chipciu (36 de ani), internațional care a jucat aproximativ 30 de minute în partida amicală România – Canada 0-3, a tras un semnal de alarmă cu privire la următorul duel al „tricolorilor”, care va fi mult mai important.</p>
<p>Pe 9 septembrie, de la ora 21:45, România va înfrunta naționala Ciprului, de data aceasta într-o dispută oficială din preliminariile Cupei Mondiale din 2026.</p>
<h2><span>La ce să ne așteptăm de la partida Cipru – România? Chipciu spune adevărul după eșecul dureros cu Canada, 0-3</span></h2>
<p>Naționala de fotbal a României i-a dezamăgit pe suporterii prezenți pe Arena Națională, vineri seară, 5 septembrie, când <span>a pierdut fără drept de apel amicalul programat împotriva Canadei, scor 0-3</span>.</p>
<p>Jonathan David, Ali Ahmed și Niko Sigur au marcat pentru oaspeți, în minutele 11, 22 și 77, iar raportul șuturilor pe poartă a fost de 8 la 2 în favoarea nord-americanilor.</p>
<p>O partidă tristă, însă care trebuie uitată rapid, deoarece marți, 9 septembrie, de la ora 21:45, <span>„tricolorii” vor evolua în Cipru, iar de data aceasta va fi vorba despre o partidă cu miză mare</span>. Confruntarea e programată în preliminariile Cupei Mondiale din 2026, iar România nu prea mai are voie să facă pași greșiți dacă vrea să fie prezentă la turneul final. Și asta pentru că „tricolorii” au înregistrat deja două înfrângeri în Grupa H, 0-1 cu Bosnia Herțegovina și 1-2 cu Austria, selecționate care au victorii pe linie până în acest moment.</p>
<p>Însă, imediat după eșecul din amicalul cu Canada, Alex Chipciu a transmis un mesaj îngrijorător. Fotbalistul care i-a luat locul lui Bancu în flancul stâng al defensivei și a jucat în ultimele aproximativ 30 de minute ale disputei de pe Arena Națională a vorbit despre calitatea pe care o are adversara României de marți:</p>
<p>„Este un rezultat pe care trebuie să-l uităm. Cu siguranță, toată lumea se gândea la meciul cu Cipru, pentru că, în funcție de rezultatul din acel meci, ne putem păstra șansele pentru meciurile cu Bosnia și Austria. Poți să câștigi meciurile amicale cu 4-0 și, apoi, să le pierzi pe cele oficiale. AȘ spune că a fost un meci în care au profitat la maximum de tot ce au avut. Noi am avut situațiile noastre de a da gol, dar n-am marcat. Din ce am simțit în repriza a doua, nu mi s-a părut o dominare totală din partea lor sau care să refletcte rezultatul, dar ăsta e fotbalul, se joacă pe goluri. Sincer, Canada este o echipă cu jucători buni, de top. Trebuie să fim realiști în treaba asta. Știam că este o echipă foarte puternică. Au profitat de toate ocaziile pe care le-au avut. Au marcat și pe fondul unor greșeli de-ale noastre. Cam asta a fost. Clar, te îngrijorează când pierzi, dar eu am încredere în colegii mei și în domnul Lucescu că va face din echipa națională o echipă care va juca. Cipru mi s-a părut o națională care joacă la meciul din Nations League. Chiar mi s-au părut buni. Am văzut o emisiune în care foști mari internaționali, domnul Lăcătuș și domnul Stelea, ziceau că au avut meciuri grele cu Cipru și au fost Generația de Aur… Ne așteptăm la o partidă grea, dar sper să câștigăm. Convocarea am primit-o acasă târziu. Dacă domnul Lucescu m-a convocat, era clar că nu pot să refuz. M-a ajutat în carieră, m-a transferat în Belgia. Mi-a dat cele mai puternice senzații din viața mea”, a spus Alex Chipciu, după România – Canada 0-3.</p>
<h2><span>Istoricul întâlnirilor dintre România și Cipru</span></h2>
<p>Naționalele de fotbal din România și Cipru s-au duelat de 17 ori de-a lungul istoriei, iar 12 dintre confruntări au fost câștigate de reprezentativa noastră. Alte patru meciuri s-au terminat la egalitate, în timp ce ciprioții au izbutit să ne învingă o singură dată, în martie 2010.</p>
<p>Pe de altă parte, cele două selecționate s-au duelat de trei ori în perioada recentă, 2024 și 2025 mai precis, iar toate confruntările au fost câștigate clar de România. În octombrie 2024, „tricolorii” s-au impus în Liga Națiunilor, 3-0 în Cipru și 4-1 în România, iar în iunie 2025, în preliminariile Cupei Mondiale, fotbaliștii lui Mircea Lucescu au câștigat acasă cu scorul de 2-0.</p>

]]></description>
    </item>
    <item>
      <title>Selecționerul Canadei, reverență în fața lui Mircea Lucescu, după ce a spulberat România: „Un antrenor legendar! A fost o onoare”</title>
      <link>https://www.prosport.ro/fotbal-intern/nationala/selectionerul-canadei-reverenta-in-fata-lui-mircea-lucescu-dupa-ce-a-spulberat-romania-un-antrenor-legendar-a-fost-o-onoare-20265571</link>
      <description><![CDATA[<img src="https://www.prosport.ro//wp-content/uploads/2025/09/Selectionerul-Canadei-reverenta-in-fata-lui-Mircea-Lucescu-dupa-ce-a-spulberat-Romania-„Un-antrenor-legendar-A-fost-o-onoare-scaled-e1757143379307-1400x893.jpg"/><br/><p>Jesse Marsch (51 de ani), selecționerul Canadei, i-a adresat o mulțime de cuvinte frumoase omologului Mircea Lucescu (80), pe care l-a învins fără drept de apel la București.</p>
<p>Vineri, 5 septembrie 2025, nord-americanii au câștigat cu scorul de 3-0 o partidă amicală cu naționala României. A fost prima întâlnire dintre cele două reprezentative.</p>
<h2><span>Ce a spus Jesse Marsch despre Mircea Lucescu, după România – Canada 0-3</span></h2>
<p><span>Naționala de fotbal a României nu i-a putut face față reprezentativei din Canada</span>, iar vineri, 5 septembrie 2025, a pierdut fără drept de apel într-o dispută amicală, scor 0-3 la București.</p>
<p>Golurile nord-americanilor au fost înscrise de Jonathan David, Ali Ahmed și Niko Sigur, care au punctat în minutele 11, 22 și 77. În același timp, selecționata Canadei a mai expediat alte 5 șuturi pe poarta lui Horațiu Moldovan, în timp ce „tricolorii” au cadrat doar două șuturi pe tot parcursul celor 90 de minute.</p>
<p>După meci, <span>Jesse Marsch, selecționerul cu „iz” de Red Bull al Canadei</span>, a fost întrebat de reporteri despre Mircea Lucescu și dacă se vede antrenând până la vârsta de 80 de ani. În replică, șeful băncii tehnice a nord-americanilor a răspuns cu o mulțime de cuvinte frumoase la adresa omologului său:</p>
<p>„El este un antrenor legendar, a antrenat atât de multe echipe. I-am urmărit parcursul de-a lungul anilor, a făcut o treabă excelentă şi cu echipele naţionale, şi cu echipele de club. Ar fi o onoare dacă aş putea fi considerat la acel nivel ca antrenor. Totuşi, la 80 de ani, sper să fiu pe o plajă undeva. Cred că acesta va fi obiectivul meu. Şi sper că şi el se va putea bucura de asta în curând în viaţa lui, alături de familia lui. Aşa că a fost o onoare să îl am ca adversar azi, o adevărată onoare”, a declarat Jesse Marsch, selecționerul Canadei, după victoria cu 3-0 pe care a obținut-o la București.</p>
<h2><span>A vorbit la fel de frumos și despre naționala României</span></h2>
<p>Pe de altă parte, Jesse Marsch a vorbit și despre naționala României, pe care a numit-o „o echipă foarte bună”. Însă, selecționerul spune că victoria atât de clară pe care Canada a obținut-o pe Arena Națională din București a fost posibilă pentru că jucătorii săi au fost mai motivați și au respectat cu rigoare planul stabilit înainte de meci:</p>
<p>„Noi, ca echipă naţională a Canadei, suntem conştienţi că nu suntem pe o forţă pe plan mondial pe care mulţi să o ia foarte în serios. Dar ştim că avem o echipă bună, iar stilul de joc valorifică din plin calităţile jucătorilor noştri. Suntem foarte atletici, suntem foarte dinamici. În plus, avem mulţi jucători care apar acum pe scena internaţională. Aşa că eu cred că trebuie să apreciem ce se întâmplă cu echipa naţională a Canadei. Noi am respectat cu adevărat România azi. Ştiam la ce sunt buni adversarii, ştiam cum ne pot pune în dificultate. În plus, am avut un plan de meci bun pe care jucătorii l-au urmat. Cred că România este o echipă foarte bună. Şi, în cele din urmă, toţi ştim că inima fotbalului este în Europa. Şi de aceea mulţi dintre jucătorii noştri vor să joace aici şi de aceea am vrut şi eu să antrenez aici”, a mai precizat Jesse Marsch.</p>
<p>Înainte de a prelua naționala Canadei, Jesse Marsch le-a antrenat pe Montreal, New York RB, RB Salzburg, RB Leipzig și Leeds.</p>

]]></description>
    </item>
    <item>
      <title>Gafa lui Horațiu Moldovan a ajuns peste Ocean. Au râs de român: „Calamitate!”</title>
      <link>https://www.prosport.ro/fotbal-intern/nationala/gafa-lui-horatiu-moldovan-a-ajuns-peste-ocean-au-ras-de-roman-calamitate-20265553</link>
      <description><![CDATA[<img src="https://www.prosport.ro//wp-content/uploads/2025/09/Gafa-lui-Horatiu-Moldovan-a-ajuns-peste-Ocean.-Au-ras-de-roman-„Calamitate.jpg"/><br/><p>Horațiu Moldovan a făcut o gafă uriașă în amicalul cu Canada, iar momentul cu eroarea comisă de portarul României a devenit viral peste Ocean.</p>
<p>„Tricolorii” au întâlnit una din gazdele Mondialului de anul viitor și s-au făcut de râs în meciul amical disputat pe Arena Națională. Mircea Lucescu a decis să îl titularizeze pe Horațiu Moldovan, deși nu a bifat niciun minut în noul sezon. Portarul român a început groaznic meciul cu Canada, <span>gafând incredibil </span>în minutul 21 când „i-a pus pe tavă” mingea unui adversar.</p>
<h2><span>Gafa lui Horațiu Moldovan, virală pe rețelele de socializare: „Calamitate”</span></h2>
<p>România a pierdut amicalul cu Canada, 3-0, inaintea unui meci extrem de important din grupa H, cu Cipru. Elevii lui Mircea Lucescu nu s-au ridicat deloc la nivelul așteptărilor celor 30.000 de fani veniți să îi susțină în tribune.</p>
<p>Horațiu Moldovan a comis o gafă uriașă care îl va urmări multă vreme și cel mai probabil îl va costa locul de titular la națională.</p>
<p>În minutul 21, portarul a primi o pasă de la un coechipier. A ezitat să degajeze, momentul în care Ahmed a venit la pressing și a reușit să îi „fure” mingea când Moldovan a încercat să îl dribleze chiar în fața porții. Mircea Lucescu a asistat înmărmurit la această fază din care canadienii și-au dublat avantajul pe tabelă în startul meciului.</p>
<p>Faza de cascadorii râsului a devenit rapid virală pe un site din Canada. „Ahmed profită de eroarea „calamitoasă” și marchează primul său gol internațional”, au notat <span>canadienii</span>.</p>
<h2><span>Mircea Lucescu nu se dezminte și a anunțat decizia în privința titularului din poarta naționalei</span></h2>
<p>Deși are la dispoziție doi portari cu experiență, Ștefan Târnovanu și Răzvan Sava, selecționerul României se încăpățânează și <span>continuă să îi acorde încredere lui Horațiu Moldovan.</span> Portarul celor de la Ovideo nu a jucat niciun minut pentru noua sa echipă în acest sezon, dar cu toate asta va fi titular și la meciul cu Cipru de peste câteva zile.</p>
<p>„O să mai vorbesc cu el. Să nu credeți că vine un jucător nou și dă imediat randament maxim. Să nu credeți că promovarea altuia acum nu va duce la greșeli. Îmi place și stilul lui Sava, dar nu cred că e momentul să bag un portar pentru că a greșit altul. A doua oară nu va mai greși”, a spus Lucescu, la conferința de presă.</p>
<p>Partida cu Cipru va avea loc marți seară, de la ora 21:45 și va fi transmisă în direct pe Prima TV.</p>

]]></description>
    </item>
    <item>
      <title>Mircea Lucescu a luat decizia în cazul lui Horațiu Moldovan: „Pentru gafa pe care a făcut-o…”</title>
      <link>https://www.prosport.ro/fotbal-intern/nationala/mircea-lucescu-a-luat-decizia-in-cazul-lui-horatiu-moldovan-pentru-gafa-pe-care-a-facut-o-20265542</link>
      <description><![CDATA[<img src="https://www.prosport.ro//wp-content/uploads/2025/09/Mircea-Lucescu-a-luat-decizia-in-cazul-lui-Horatiu-Moldovan-„Pentru-gafa-pe-care-a-facut-o…-1400x1050.jpg"/><br/><p>La conferința de presă de după meciul amical România – Canada 0-3, Mircea Lucescu (80 de ani) a explicat ce decizie a luat în cazul lui Horațiu Moldovan (27), portar pe care l-a numit vinovat pentru două dintre golurile încasate de „tricolori”.</p>
<p>Pentru naționala de fotbal a României urmează un meci mult mai important, cu Cipru, din preliminariile Cupei Mondiale din 2026, care e programat pe 9 septembrie, de la ora 21:45.</p>
<h2><span>Mircea Lucescu a decis deja: Horațiu Moldovan va apăra poarta României și la duelul cu Cipru!</span></h2>
<p>Vineri seară, 5 septembrie 2025, <span>naționala de fotbal a României a încasat o înfrângere dură împortiva reprezentativei Canadei, scor 0-3</span> pe Arena Națională.</p>
<p>Scorul a fost deschis în minutul 11, prin David, iar ulterior, în minutul 22, canadienii și-au dublat avantajul prin Ahmed. Acesta din urmă și-a trecut numele pe lista marcatorilor după ce <span>a profitat de o gafă a lui Horațiu Moldovan, care a încercat un dribling în propriul careu</span>.</p>
<p>„O greșeală… Un portar să dribleze în fața porții, niciodată. În lateral se mai întâmplă, dar în fața porții în niciun caz. Recunosc, poate s-a relaxat, a fost prea încrezător…”, a declarat Mircea Lucescu la conferința de presă.</p>
<p>Întrebat fiind dacă îl va titulariza pe Moldovan și cu Cipru, „Il Luce” a răspuns în secunda următoare:</p>
<p>„(n.r. – Moldovan va rămâne în poartă pentru meciul cu Cipru?) Da, sigur, cum să nu?! Trebuie să se revanșeze, nu? Pentru gafa pe care a făcut-o azi și nesiguranța pe care a dat-o”, a punctat selecționerul.</p>
<p>Imediat după, Mircea Lucescu a pus și golul trei al canadienilor tot în cârca goalkeeperului de 27 de ani:</p>
<p>„Că și golul trei a fost din vina lui. Dacă dădea drumul imediat… Știam foarte bine că ei vin cu 7 jucători în suprafața de pedeapsă, arbitrul a dat fault, el s-a oprit și în loc să execute foarte rapid a așteptat până când imediat am pierdut mingea și am primit golul trei. Adică și aici trebuie… Nu un jucător de mare valoare, dar trebuie un jucător care dă încredere acolo, între buturi. Astăzi a fost mai puțin fericit… Sigur, puteam să jucăm și cu alt portar, dar încă sunt niște probleme de construire a jocului și cine vine trebuie să se adapteze ușor, să nu joace la întâmplare, să o arunce la întâmplare și apoi totul să se întoarcă împotriva noastră”, a mai spus Mircea Lucescu, la conferința de presă.</p>
<h2><span>De ce e riscant să titularizeze alt portar cu Cipru</span></h2>
<p>În încheierea „subiectului Horațiu Moldovan”, Mircea Lucescu s-a declarat încrezător că portarul va avea o prestație bună în fața Ciprului și a explicat că dacă ar titulariza alt goalkeeper, presiunea l-ar putea determina pe acesta din urmă să gafeze la rândul său:</p>
<p>„(n.r. – Nu e puțin riscant să jucați și în Cipru cu un portar care nu a mai jucat de 4 luni în detrimentul unuia care este titular?) Nu, nu, nu e niciun fel de risc, stați liniștiți. Nu e niciun fel de risc, o să vedem. Nu am decis încă, o să vedem mâine. O să mai vorbesc cu el, vedem care e situația. Dar să nu credeți că dacă pun un jucător nou, dă imediat un randament maxim. S-ar putea ca promovarea pe o astfel de poziție să îl ducă pe noul portar să greșească și el. E un portar foarte bun și el, îl aștept, e tânăr și îmi place și stilul lui de joc. Dar nu cred că e momentul să pedepsesc un portar pentru greșeala pe care a făcut-o. A doua oară nu o va mai face”, a încheiat Mircea Lucescu.</p>

]]></description>
    </item>
    <item>
      <title>Impactul secret și uluitor de la FIFA: înfrângerea din amicalul cu Canada periclitează șansele României de calificare la Mondial! Cum e posibil așa ceva și care sunt toate calculele. EXCLUSIV  </title>
      <link>https://www.prosport.ro/fotbal-intern/nationala/impactul-secret-si-uluitor-de-la-fifa-infrangerea-din-amicalul-cu-canada-pericliteaza-sansele-romaniei-de-calificare-la-mondial-cum-e-posibil-asa-ceva-si-care-sunt-toate-calculele-exclusiv-20265331</link>
      <description><![CDATA[<img src="https://www.prosport.ro//wp-content/uploads/2025/09/Impactul-secret-si-uluitor-de-la-FIFA-infrangerea-din-amicalul-cu-Canada-pericliteaza-sansele-Romaniei-de-calificare-la-Mondial-Cum-e-posibil-asa-ceva-si-care-sunt-toate-calculele.-EXCLUSIV-1-1-1400x933.jpg"/><br/><p>România – Canada 0-3 și, privind prin declarațiile de după meci ale selecționerului Mircea Lucescu, îngrijorarea n-ar trebui să fie atât de mare. Până la urmă, un simplu amical, un test de pregătire picat de tricolori și nimic mai mult, nu-i așa? Ei bine, nu!</p>
<p>Dincolo de prestația jucătorilor naționalei cu Canada pe Arena Națională, rezultatul final are un impact pe care puțini îl cunosc asupra șanselor României de calificare la Mondial! Da, e perfect adevărat și tocmai de-aceea este și un impact uluitor. Cum și de ce un meci amical, plus că e disputat împotriva unei naționale din afara zonei UEFA, să afecteze cumva parcursul României în preliminariile UEFA de Mondial?</p>
<p><span>ProSport</span> îți prezintă în exclusivitate toate detaliile scenariului incredibil, cum e posibil așa ceva și care sunt toate calculele prin care înfrângerea cu Canada ne-ar putea complica și mai mult visul de Mondial, unul atât de mulți ani prelungit!</p>
<h2><span>Șansele României de calificare la Mondial depind aproape sigur de baraj</span></h2>
<p>La CM 2026, din zona UEFA, se califică direct doar câștigătoarele grupelor preliminare. În cazul nostru, misiunea pare aproape imposibilă. Am pierdut cu Bosnia-Herțegovina la București și cu Austria în deplasare. România are, acum, în clasamentul grupei H, cu trei puncte mai puțin decât bosniacii, dar aceștia au un meci în minus! Și suntem la egalitate cu austriecii, care au două meciuri în minus!</p>
<p>Așadar, cel mai plauzibil scenariu încă în picioare pentru ca România să meargă la Mondialul de anul viitor este prin varianta barajului de calificare. De-aici se deschid două oportunități.</p>
<p>În situația în care România nu termină nici măcar pe locul 2 în grupa preliminară, atunci va ajunge aproape sigur la baraj prin prisma faptului că a avut un parcurs de excepție în Liga Națiunilor. Sunt patru locuri oferite la baraj naționalelor aflate în situația noastră, prin Liga Națiunilor, din totalul de 16 naționale la baraj (12 vin ca locuri secunde în grupele preliminare).</p>
<p>Barajul se dispută în forma semifinale într-o singură manșă, urmate de finale într-o singură manșă. Practic, ai două meciuri în care trebuie să învingi ca să mergi la Mondial. Ei bine, la tragerea la sorți, dacă ai ajuns la baraj prin Liga Națiunilor, ești automat plasat în ultima urnă valorică, a patra. Așadar, 100% joci semifinala de baraj, într-o singură manșă, ÎN DEPLASARE!</p>
<h2><span>Dacă stai bine în clasamentul FIFA din noiembrie, joci barajul pe teren propriu!</span></h2>
<p>În concluzie, pentru ca România să aibă uriașul avantaj de a juca semifinala barajului de Mondial pe teren propriu, la București, trebuie neapărat să ajungă la baraj din postura de loc 2 în grupa preliminară. După cum am spus, vor fi 12 locuri secunde calificate la baraj. Ele vor alcătui trei urne la tragerea la sorți a barajului. Doar primele două vor însemna capi de serie, adică naționale care joacă semifinala barajului pe teren propriu! Cea de-a treia urnă, plus a patra (cu naționalele venite din Liga Națiunilor despre care vorbeam mai sus), joacă 100% în deplasare!</p>
<p>Cum se stabilește, la tragerea la sorți a barajului pentru Mondial, care 8 naționale din cele 12 calificate ca locuri secunde sunt cap de serie și joacă acasă semifinalele? Și care sunt celelalte 4 calificate ca locuri secunde care NU sunt cap de serie și, alături de echipele venite din Liga Națiunilor, joacă în deplasare?</p>
<p>Pe baza clasamentului FIFA la momentul tragerii la sorți, cel din noiembrie, de peste două luni! Iar poziția României e clar periclitată deja de acest 0-3 dureros cu Canada. Deși un meci amical, vom vedea mai jos ce efecte directe are asupra calificării <span>naționalei pregătite de Mircea Lucescu</span> la Mondial!</p>
<div class="wp-caption aligncenter" id="attachment_20265224" style="width: 2570px"><img alt="" aria-describedby="caption-attachment-20265224" class="size-full wp-image-20265224" decoding="async" fetchpriority="high" height="1156" sizes="(max-width: 2560px) 100vw, 2560px" src="https://www.prosport.ro//wp-content/uploads/2025/09/ghita2-scaled.jpg" srcset="https://www.prosport.ro/wp-content/uploads/2025/09/ghita2-scaled.jpg 2560w, https://www.prosport.ro/wp-content/uploads/2025/09/ghita2-1400x632.jpg 1400w, https://www.prosport.ro/wp-content/uploads/2025/09/ghita2-768x347.jpg 768w, https://www.prosport.ro/wp-content/uploads/2025/09/ghita2-1536x693.jpg 1536w, https://www.prosport.ro/wp-content/uploads/2025/09/ghita2-2048x925.jpg 2048w" width="2560"/><p class="wp-caption-text" id="caption-attachment-20265224">FOTO: Mihai Pop</p></div>
<h2><span>Înfrângerea cu Canada ne trage în jos și mai așteptăm o minune!</span></h2>
<p>Continuăm scenariul prin care România termină pe locul 2 în grupă la finalul preliminariilor. Iată cum ar arăta lista celor 12 naționale cu cele mai mari șanse realiste, în acest moment, să termine pe poziția secundă în grupele lor, având în vedere valoarea naționalelor și situația la zi din grupe.</p>
<p>Ordinea celor 12 naționale din simulare o fixăm pe baza clasamentului FIFA din acest moment și este următoarea:</p>
<ol>
<li>Italia – 1752 puncte</li>
<li>Danemarca – 1621</li>
<li>Ucraina – 1557</li>
<li>Turcia – 1553</li>
<li>Suedia – 1545</li>
<li>Țara Galilor – 1528</li>
<li>Serbia – 1523</li>
<li>Polonia – 1502</li>
<li>Ungaria – 1500</li>
<li>Cehia – 1492</li>
<li>ROMÂNIA – 1474</li>
<li>Slovacia – 1466</li>
</ol>
<p>Primele 8 naționale ar fi cap de serie și ar juca acasă semifinala barajului de Mondial, pe baza clasamentului FIFA de acum. Ca România să aibă oarecare șanse să avanseze în fața Poloniei, Ungariei și Cehiei, spre locul 8, e nevoie de rezultate foarte bune în restul meciurilor din preliminarii pentru tricolorii, plus în cele două amicale, cu Canada și cu Moldova (noiembrie). <span>Dar cu Canada a fost 0-3!</span></p>
<p>După calculele <span>ProSport</span>, pe baza algoritmului FIFA utilizat la stabilirea clasamentului și care utilizează o formulă afectată, printre altele, de natura partidei (amicală / oficială), coeficientul adversarului și de rezultat, firește, tricolorii vor pierde oricum între 4 și 5 puncte după 0-3 cu Canada. Nu pare un efect major, dar gândește-te că alte naționale cresc la nivel de punctaj, în acest interval, în timp ce noi nu doar că stagnăm, ci scădem!</p>
<p>Polonia, cu care ne luptăm în această cursă virtuală, tocmai a terminat 1-1 în deplasare cu Olanda. Iar Cehia a învins 2-0 în Muntenegru. Slovacia a făcut 2-0 acasă cu Germania! Clar impact pozitiv asupra ierarhiei de mai sus! Ungaria încă n-a jucat…</p>

]]></description>
    </item>
  </channel>
</rss>

<rss xmlns:atom="http://www.w3.org/2005/Atom" xmlns:content="http://purl.org/rss/1.0/modules/content/" version="2.0">
  <channel>
    <item>
      <title>S-au stabilit semifinalele Turneului Campioanelor! Deținătoarea trofeului, eliminată încă din grupe după ce a fost făcută KO de Aryna Sabalenka</title>
      <link>https://www.prosport.ro/alte-sporturi/tenis/s-au-stabilit-semifinalele-turneului-campioanelor-detinatoarea-trofeului-eliminata-inca-din-grupe-dupa-ce-a-fost-facuta-ko-de-aryna-sabalenka-20316257</link>
      <description><![CDATA[<img src="https://www.prosport.ro//wp-content/uploads/2025/11/Aryna-Sabalenka-a-eliminat-o-pe-Coco-Gauff-la-Turneul-Campioanelor-1400x895.jpeg"/><br/><p>Joi seară s-au disputat ultimele meciuri din faza grupelor la Turneul Campioanelor, iar deținătoarea trofeului, Coco Gauff (SUA, 3 WTA), a părăsit prematur competiția.</p>
<p>Aryna Sabalenka (Belarus, 1 WTA) este ultima jucătoare calificată în semifinalele competiției, după ce a dominat-o clar pe Gauff, scor 7-6(5), 6-2. Cu acest succes, <span>liderul mondial</span> și-a asigurat primul loc în Grupa „Steffi Graf”, încheind faza grupelor cu un bilanț perfect: trei victorii din tot atâtea meciuri.</p>
<p>Pe locul secund s-a clasat Jessica Pegula (SUA, 5 WTA), cea care o va înfrunta în semifinale pe Elena Rybakina (Kazahstan, 6 WTA). În cealaltă semifinală, Sabalenka se va duela cu Amanda Anisimova (SUA, 4 WTA).</p>
<h2><span>Se știu semifinalele Turneului Campioanelor, după ce Aryna Sabalenka a învins-o pe Coco Gauff în ultimul meci din grupe</span></h2>
<p>În ultimul meci al grupelor de la Turneul Campioanelor, Aryna Sabalenka și Coco Gauff au oferit un spectacol intens în primul set, americanca conducând cu 5-3! Aryna a revenit însă spectaculos și a împins actul într-un tie-break în care a defilat.</p>
<p>Manșa secundă nu a avut istoric, iar Aryna Sabalenka și-a adjudecat victoria cu 7-6(5), 6-2, după o oră și 29 de minute de joc. Pentru bielorusă urmează un duel cu o altă reprezentantă a SUA, fiind așteptată de Amanda Anisimova în semifinale.</p>
<p>Anisimova <span>a reușit și ea un meci de zile mari</span>, trimițând-o acasă pe Iga Swiatek, fost lider WTA și câștigătoare a șase titluri de Grand Slam. Americanca a revenit spectaculos, miercuri seară, impunându-se în meciul decisiv pentru calificare cu 6-7(3), 6-4, 6-2.</p>
<h2><span>Sabalenka și Rybakina, neînvinse până acum la Turneul Campioanelor</span></h2>
<p>Aryna Sabalenka și Elena Rybakina sunt neînvinse până acum la Turneul Campioanelor! Cele două sportive au dominat faza grupelor la competiția de la Riad, performanță care le poate aduce un premiu maxim de 5,23 milioane de dolari și 1.500 de puncte WTA.</p>
<p>Simona Halep a fost desemnată ambasadoare oficială a turneului, alături de Angelique Kerber, Garbine Muguruza și Ons Jabeur. Românca a luat parte la o serie de activități de promovare, cum ar fi evenimente dedicate fanilor, ședințe foto și apariții media.</p>
<p>Tot Simona a avut onoarea de a-i înmâna trofeul pentru locul 1 mondial Arynei Sabalenka, în prima zi a competiției: „Felicitări, Aryna Sabalenka, pentru că ai încheiat încă un sezon pe primul loc!”, i-a transmis „Simo” fostei sale rivale din Belarus.</p>

]]></description>
    </item>
    <item>
      <title>Cum a apărut Sorana Cîrstea la o sală din București, după ce a revenit de la Dubai: „E locul meu preferat”. FOTO</title>
      <link>https://www.prosport.ro/alte-sporturi/tenis/cum-a-aparut-sorana-cirstea-la-sala-dupa-ce-a-revenit-din-emiratele-arabe-unite-in-romania-e-locul-meu-preferat-foto-20316215</link>
      <description><![CDATA[<img src="https://www.prosport.ro//wp-content/uploads/2025/11/Cum-a-aparut-Sorana-Cirstea-la-sala-dupa-ce-a-revenit-din-Emiratele-Arabe-Unite-in-Romania.jpg"/><br/><p>Sorana Cîrstea (35 de ani) a revenit în România, după multe luni petrecute departe de țara natală. Sportiva din Târgoviște, stabilită la Dubai (Emiratele Arabe Unite), a îmbinat utilul cu plăcutul în locul ei preferat.</p>
<p>Sorana Cîrstea și-a făcut apariția la o sală de fitness din București, unde a efectuat antrenamente de Pilates. Cîrstea radiază de fericire după ce a încheiat sezonul pe locul 44 mondial.</p>
<p>Deși la începutul anului se gândea serios la retragere, forma excelentă în care se află a făcut-o pe Cîrstea să se răzgânească, astfel că în curând va începe antrenamentele în vederea noului sezon.</p>
<h2><span>Sorana Cîrstea și-a făcut apariția în „locul ei preferat” din București</span></h2>
<p>Sorana Cîrstea își petrece cea mai mare parte a timpului la Dubai, atunci când nu se află la turneele de tenis, dar sportiva nu a uitat de unde a plecat.</p>
<p><span data-huuid="7841307655090926022">„</span>Sori” a revenit în România și, ca o adevărată <span>pasionată de fitness</span>, a preferat să meargă la sală, în loc să se odihnească: <span data-huuid="7841307655090926022">„În locul meu preferat din oraș”, a scris Cîrstea în descrierea imaginii publicate pe rețelele de socializare. </span></p>
<p>Sorana Cîrstea obișnuiește să se antreneze la sală chiar și atunci când se află acasă, nu doar în timpul turneelor oficiale, iar această disciplină o ajută enorm în carieră. Românca se află într-o formă fizică excelentă la 35 de ani.</p>
<h2><span>Sorana Cîrstea s-a răzgândit și nu se mai retrage din tenis</span></h2>
<p>Eliminată în sferturile de finală ale turneuui de la Hong Kong, după 4-6, 4-6 cu canadianca Leylah Fernandez, Sorana Cîrstea a luat decizia de <span>a-și continua aventura în circuitul de tenis profesionist</span>. Asta în condițiile în care, nu cu mult timp în urmă, mărturisea că se gândește serios la retragere la finalul acestui sezon.</p>
<p><span data-huuid="7841307655090926022">„</span>La începutul anului am crezut că acesta va fi ultimul meu sezon, dar după felul în care am jucat, voi continua și în 2026”, a declarat Sorana pentru publicația <span>South China Morning Post. </span></p>
<p><span data-huuid="7841307655090926022">„</span>Cu cât am înaintat în vârstă, cu atât am găsit mai multă bucurie în tenis. De aceea sunt încă aici și pot juca la un nivel bun. Nu aș putea face ceea ce fac la vârsta mea dacă nu aș iubi atât de mult acest sport”, a adăugat Sorana Cîrstea.</p>

]]></description>
    </item>
    <item>
      <title>Simona Halep, dulcegării în văzul tuturor cu bărbatul care o însoțește la Turneul Campioanelor: „O persoană iubită și respectuoasă cu oricine”. FOTO</title>
      <link>https://www.prosport.ro/alte-sporturi/tenis/simona-halep-dulcegarii-in-vazul-tuturor-cu-barbatul-care-o-insoteste-la-turneul-campioanelor-o-persoana-iubita-si-respectuoasa-cu-oricine-foto-20316137</link>
      <description><![CDATA[<img src="https://www.prosport.ro//wp-content/uploads/2025/11/Simona-Halep-dulcegarii-cu-barbatul-care-o-insoteste-la-Turneul-Campioanelor.webp"/><br/><p>Simona Halep (34 de ani) nu este singură la Turneul Campioanelor de la Riad (Arabia Saudită)! Un tânăr colaborator o însoțește pas cu pas pe fosta campioană, în timpul activităților de promovare la care aceasta participă.</p>
<p>Este vorba despre Cristi Riza, reprezentant al Grupului Sports Festival din Cluj-Napoca, <span>compania care gestionează de curând imaginea </span>Simonei Halep.</p>
<p>Tânărul i-a fost alături româncei în toate aparițiile din capitala Arabiei Saudite, iar camerele TV l-au surprins chiar și în tribune, la meciul de deschidere al Turneului Campioanelor.</p>
<h2><span>Bărbatul care o însoțește pe Simona Halep la Turneul Campioanelor dă din casă: „Este o persoană respectuoasă!” Replica fostului lider WTA</span></h2>
<p>După câteva zile petrecute împreună în complexul din Riad, Simona Halep și Cristi Riza și-au exprimat public recunoștința reciprocă. Cei doi au schimbat mesaje emoționante pe rețelele de socializare:</p>
<p>„Să colaborez și să lucrez îndeaproape cu această campioană incredibilă este cu adevărat o plăcere și o onoare. Este o sursă de inspirație pentru toți. O persoană extraordinară, iubită de milioane de oameni, și totuși atât de modestă și respectuoasă cu oricine întâlnește.</p>
<p>Sunt extrem de recunoscător că te-am cunoscut, @simonahalep, și atât de fericit să descopăr că unul dintre idolii mei este și o persoană extraordinară din toate punctele de vedere. #WtaFinalsRiyadh #Legend”, a scris Cristi Riza pe Instagram.Simona Halep nu a rămas indiferentă și i-a răspuns prompt colaboratorului său: „Mulțumesc, Cristi Riza!”, a scris sportiva, adăugând și două emoticoane care exprimă o îmbrățișare.</p>
<h2><span>Ce îi lipsește Simonei Halep după retragerea din tenis</span></h2>
<p>Simona Halep <span>a interacționat și cu localnici</span> din capitala Arabiei Saudite, iar una dintre fotografiile surprinse la Riad a devenit rapid virală printre fanii tenisului mondial.</p>
<p>„Simo” a realizat un selfie de colecție alături de Garbine Muguruza, Ons Jabeur, Angelique Kerber, Daniela Hantuchova, Caroline Garcia și Andrea Hlavackova, toate nume importante ale circuitului WTA.</p>
<p>Întrebată dacă îi este dor de viața de dinaintea retragerii, Simona Halep a recunoscut deschis: „Îmi lipsește adrenalina, să câștig meciuri, să joc meciuri, presiunea pe care o simțeam în timpul lor, toată munca depusă alături de echipă, oamenii din jurul meu.”</p>

]]></description>
    </item>
    <item>
      <title>Iga Swiatek nu renunță la aroganță nici după ce a fost distrusă de adversare la Turneul Campioanelor! Ce scuză a putut găsi poloneza: „E karma”</title>
      <link>https://www.prosport.ro/alte-sporturi/tenis/iga-swiatek-nu-renunta-la-aroganta-nici-dupa-ce-a-fost-distrusa-de-adversare-la-turneul-campioanelor-ce-scuza-a-putut-gasi-poloneza-e-karma-20316073</link>
      <description><![CDATA[<img src="https://www.prosport.ro//wp-content/uploads/2025/11/Iga-Swiatek-nu-renunta-la-aroganta-nici-dupa-ce-a-fost-distrusa-de-adversare-la-Turneul-Campioanelor-e1762440377308.jpg"/><br/><p>Iga Swiatek (Polonia, 2 WTA) a fost spulberată în ultimele două meciuri de la Turneul Campioanelor, dar cu toate aceasta, poloneza a afișat o atitudine arogantă.</p>
<p>Iga Swiatek a oferit o explicație bizară după ce <span>a părăsit prematur Turneul Campioanelor</span>, scor 7-6(3), 4-6, 2-6 cu Amanda Anisimova (SUA, 4 WTA) în ultima partidă a grupei <span data-huuid="7841307655090929191">„</span>Serena Williams”.</p>
<p>În faza precedentă, Swiatek cedase și meciul cu Elena Rybakina (Kazahstan, 6 WTA), tot după ce câștigase primul set: 6-3, 1-6, 0-6. Astfel, Swiatek a rămas cu o singură victorie în grupă, 6-1, 6-2 cu Madison Keys (SUA, 7 WTA), prea puțin însă pentru a avansa în semifinale.</p>
<h2><span>Iga Swiatek nu a renunțat la aroganță și a dat vina pe karma după eliminarea de la Turneul Campioanelor</span></h2>
<p>Sixtuplă campioană de Grand Slam, Iga Swiatek a găsit o explicație incredibilă după eliminarea de la Turneul Campioanelor. Poloneza a declarat că „karma” s-ar putea să fie de vină pentru înfrângerea cu Amanda Anisimova. Swiatek afirmă că a evoluat „prea bine” în ultima vreme și nu își explică deloc cum a ajuns să fie eliminată atât de devreme din competiție.</p>
<p>„Când faci totul și totuși nu e suficient, cred că asta înseamnă că trebuie să-ți îmbunătățești tenisul. Dar m-am simțit bine mental, fizic și tehnic. Condițiile au fost bune. Nu înțeleg prea bine de ce nu am reușit să trec de faza grupelor. Poate că am câștigat prea mult anul trecut, poate e karma. E ciudat. Nu pot spune că mă așteptam la ceva anume, dar, din experiență, când pun atâta intensitate și dorință, de obicei asta dă roade”, a declarat Swiatek, conform <span>Daily Express</span>.</p>
<p>Chiar și după eliminarea prematură de la Turneul Campioanelor, Iga Swiatek va încheia sezonul pe locul 2 mondial, în spatele Arynei Sabalenka, dar poloneza își propune să revină în fotoliul de lider mondial anul viitor. Sportiva în vârstă de 24 de ani a recunoscut, totuși, că efortul și dedicarea din ultimul timp nu îi mai aduc aceleași rezultate ca înainte.</p>
<h2><span>Incident în timpul meciului Iga Swiatek – Amanda Anisimova de la Turneul Campioanelor</span></h2>
<p>Iga Swiatek a avut un moment tensionat în timpul meciului cu Amanda Anisimova, cerându-i arbitrei de scaun să evacueze din tribune un spectator care striga între primul și al doilea serviciu: „Deranjează jocul”, a spus poloneza, acuzându-l pe bărbat că se află sub influența băuturilor alcoolice.</p>
<p>Incidentul a scos-o din ritm, iar în următoarele două seturi Swiatek nu și-a mai regăsit concentrarea. Amanda Anisimova a profitat, impunându-se clar  în ultimele două seturi și obținând calificarea în semifinale.</p>
<p id="p-11">Elena Rybakina și Amanda Anisimova s-au clasat pe primele două locuri calificabile și își vor afla adversarele joi. <span>În ultima fază a celeilalte grupe,</span> Jessica Pegula (SUA, 5 WTA) o înfruntă pe Jasmine Paolini (Italia, 8 WTA) de la ora 16:00, iar apoi Aryna Sabalenka (Belarus, 3 WTA) se va duela cu Coco Gauff în blockbusterul grupei.</p>

]]></description>
    </item>
    <item>
      <title>Acuzată de Simona Halep că aplică dublă măsură în cazurile de dopaj, ITIA șochează la doi ani de la suspendarea româncei: „I-au fost anulate toate rezultatele”</title>
      <link>https://www.prosport.ro/alte-sporturi/tenis/acuzata-de-simona-halep-ca-aplica-dubla-masura-in-cazurile-de-dopaj-itia-socheaza-la-doi-ani-de-la-suspendarea-romancei-i-au-fost-anulate-toate-rezultatele-20315995</link>
      <description><![CDATA[<img src="https://www.prosport.ro//wp-content/uploads/2025/11/La-doi-ani-de-la-cazul-Simona-Halep-Agentia-Internationala-pentru-Integritatea-Tenisului-ITIA-socheaza.webp"/><br/><p>La doi ani de la cazul Simona Halep, Agenția Internațională pentru Integritatea Tenisului (ITIA) continuă să stârnească controverse în lumea sportului alb.</p>
<p>ITIA, <span>agenția acuzată de Simona Halep</span> că i-a ruinat cariera și că aplică dublă măsură în cazurile de dopaj, a transmis joi că a depistat un nou caz de dopaj.</p>
<p>Agenția de integritate a anunțat o nouă suspendare uriașă, dar culmea, tot împotriva unui tenismen din Estul Europei. În schimb, Jannik Sinner și Iga Swiatek <span>au scăpat aproape basma curată</span> atunci când au fost depistați pozitivi.</p>
<h2><span>Agenția acuzată de tratament discreționar de Simona Halep a anunțat o suspendare identică, dar tot pentru un tenismen din Estul Europei</span></h2>
<p>Agenția Internațională pentru Integritatea Tenisului (ITIA), instituție acuzată de rea-credință și tratament discreționar de Simona Halep, a anunțat că a prins dopat încă un tenismen! Tribunalul independent Sport Resolutions a dictat tot o suspendare de patru ani pentru acesta, la fel ca în cazul Halep – românca a obținut ulterior reducerea suspendării la TAS! De această dată, este vorba despre jucătorul rus Aleksei Mokrov, în vârstă de 20 de ani.</p>
<p>Mokrov a contestat validitatea rezultatului pozitiv la nandrolonă, susținând că testul antidoping efectuat în noiembrie 2024 ar trebui anulat ca fiind „nesigur”. El a argumentat că laboratorul acreditat de Agenția Mondială Antidoping (WADA), care a analizat proba, a încălcat Standardele Internaționale pentru Laboratoare impuse de WADA.</p>
<p>Tribunalul independent nu a fost deloc convins de argumentele lui Mokrov, concluzionând că jucătorul „nu a reușit, nici pe departe, să își dovedească afirmațiile”. Instanța a remarcat, de asemenea, că sportivul nu a încercat să explice originea substanței depistate în corpul său. Prin urmare, tribunalul a stabilit că Mokrov nu a demonstrat că încălcarea regulamentului a fost neintenționată.</p>
<h2><span>„Analizele au confirmat prezența metaboliților de nadrolonă”</span></h2>
<p>ITIA i-a transmis jucătorului, la 27 ianuarie 2025, o notificare de încălcare a regulilor antidoping, „în baza articolului 2.1 din TADP (prezența unei substanțe interzise într-o probă prelevată de la jucător) și/sau articolului 2.2 (utilizarea unei substanțe interzise fără o autorizație terapeutică validă – TUE)”. Mokrov, care a ocupat locul 1413 mondial în aprilie 2025, a furnizat o probă antidoping în timpul unui turneu ITF World Tennis Tour M15 desfășurat la Sharm el-Sheikh, Egipt, pe 26 noiembrie 2024: „Proba a fost împărțită în două eșantioane, A și B, iar analizele au confirmat prezența metaboliților de nandrolonă în ambele probe. Substanța este interzisă conform Programului Antidoping din Tenis, fiind clasificată drept agent anabolic (secțiunea S1.1 din Lista Interdicțiilor WADA 2024).</p>
<p>Nandrolona este o substanță nespecificată, iar Mokrov nu deținea o autorizație de utilizare terapeutică (TUE) pentru aceasta. Rezultatele pozitive pentru substanțele nespecificate implică suspendare provizorie obligatorie. În cazul lui Mokrov, aceasta este în vigoare din 27 ianuarie 2025. Mokrov a negat acuzațiile și a cerut o audiere, care a avut loc online la 16 octombrie 2025, în fața unui tribunal independent.</p>
<p>Sportivul a primit o suspendare de patru ani, iar rezultatele, premiile și punctele ATP obținute la turneul unde a fost depistat pozitiv, precum și la toate turneele disputate ulterior, au fost anulate. Perioada de suspendare provizorie va fi dedusă din sancțiunea totală, astfel încât Mokrov, suspendat din 27 ianuarie 2025, va putea reveni în circuit pe 26 ianuarie 2029”, a anunțat ITIA pe <span>site-ul oficial. </span></p>

]]></description>
    </item>
  </channel>
</rss>

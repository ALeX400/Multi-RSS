<rss xmlns:atom="http://www.w3.org/2005/Atom" xmlns:content="http://purl.org/rss/1.0/modules/content/" version="2.0">
  <channel>
    <item>
      <title>TENIS Gabriela Ruse, eliminată de la Adelaide! Evoluție modestă din partea româncei</title>
      <link>https://www.prosport.ro/alte-sporturi/tenis/gabriela-ruse-eliminata-de-la-adelaide-evolutie-modesta-din-partea-romancei-20360567</link>
      <description><![CDATA[<img src="https://www.prosport.ro//wp-content/uploads/2026/01/Gabriela-Ruse-eliminata-de-la-Adelaide-Evolutie-modesta-din-partea-romancei-1400x933.jpg"/><br/><p>Luni, 12 ianuarie 2026, Gabriela Ruse (28 de ani – 85 WTA) a fost eliminată în primul tur al turneului de la Adelaide, scor 0-6, 3-6 de rusoaica Anna Kalinskaya (27 de ani – 33 WTA).</p>
<p>Sportiva din România a izbutit să ajungă pe tabloul principal din calificări, unde le-a învins pe britanica Swan și pe cehoaica Siniakova.</p>
<h2><span>Anna Kalinskaya a bătut-o pe Gabriela Ruse în primul tur de la Adelaide</span></h2>
<p><span>Gabriela Ruse are parte de un start de sezon dificil, iar după ce a fost eliminată în primul tur la Brisbane, scor 4-6, 6-4, 3-6 de Sofia Kenin</span>, acum a avut aceeași soartă și la Adelaide.</p>
<p>Coincidența a făcut ca <span>la Adelaide să ajungă pe tabloul principal tot după două victorii bifate în calificări</span>, însă în primul tur, reprezentanta României a dat de greu și a fost eliminată.</p>
<p>În cale i-a ieșit rusoaica Anna Kalinskaya, iar confruntarea a avut nevoie de doar o oră și 16 minute pentru a se decide, scor 6-0, 6-3 în favoarea adversarei Gabrielei.</p>
<p>În mod cert, serviciul nu a fost de partea lui Ruse la disputa de luni, iar în total, românca a comis nu mai puțin de șase duble greșeli.</p>
<p>De partea cealaltă, Anna Kalinskaya a dominat autoritar la toate capitolele, având un procent de 71% pe primul serviciu.</p>
<h2><span>Cu ce rămâne Gabriela Ruse de la Adelaide</span></h2>
<p>Mulțumită victoriilor din calificări și prezenței în primul tur, Gabriela Ruse a primit din partea organizatorilor de la Adelaide un cec în valoare de 11.250 de dolari. În schimb, pentru clasamentul WTA, unde se zbate să rămână în TOP 100, Ruse s-a ales doar cu un punct.</p>
<p>De partea cealaltă, Anna Kalinskaya va continua să lupte pentru trofeu la Adelaide, iar în turul doi va da peste favorita numărul 8, canadianca Victoria Mboko (19 ani – 18 WTA).</p>
<p>Turneul de tenis de la Adelaide, premergător primului Grand Slam al anului, Australian Open, face parte din categoria WTA 500 și la ediția din 2026 este dotat cu premii totale în valoare de 1.206.446 de dolari americani.</p>
<p>Tot în primul tur de la Adelaide urmează să mai joace alte două reprezentante ale României. Este vorba despre Jaqueline Cristian, calificată pe tabloul principal tot pe traseul calificărilor, care o va înfrunta pe Ekaterina Alexandrova. Cealaltă româncă de la Adelaide, și ea trecută prin două tururi de calificări, este Sorana Cîrstea. Aceasta din urmă se va lupta pentru un loc în turul doi cu Dayana Yastremska.</p>
<p>În ceea ce privește turneul Australian Open 2026, primul Grand Slam al anului, acesta va debuta duminica viitoare, pe 18 ianuarie, și se va încheia două săptămâni mai târziu, pe 1 februarie.</p>

]]></description>
    </item>
    <item>
      <title>TENIS S-a retras un nume mare din ATP după 5 ani în care s-a chinuit cu o accidentare: „A sosit timpul”</title>
      <link>https://www.prosport.ro/alte-sporturi/tenis/s-a-retras-un-nume-mare-din-atp-dupa-5-ani-in-care-s-a-chinuit-cu-o-accidentare-a-sosit-timpul-20360695</link>
      <description><![CDATA[<img src="https://www.prosport.ro//wp-content/uploads/2026/01/S-a-retras-un-nume-mare-din-ATP-dupa-5-ani-in-care-s-a-chinuit-cu-o-accidentare-„A-sosit-timpul.jpg"/><br/><p>Milos Raonic (35 de ani), jucător de tenis care a reprezentat Canada și a jucat finala la Wimbledon 2016, s-a retras oficial din ATP după 5 ani în care s-a chinuit cu o accidentare.</p>
<p>El jucase ultimul meci în iulie 2024, iar acum, în ianuarie 2026, a emis un comunicat prin care și-a înștiințat fanii cu privire la hotărârea luată.</p>
<h2><span>E gata cariera lui Milos Raonic! Finalistul de la Wimbledon 2016 nu mai revine în ATP, iar anunțul e oficial</span></h2>
<p>În primele zile din 2026, când mai toți iubitorii neutri ai „sportului alb” <span>se tem de o eventuală retragere a marelui Novak Djokovic</span>, un alt anunț zguduie tenisul mondial.</p>
<p><span>Djokovic s-a retras definitiv din Asociația Jucătorilor Profesioniști de Tenis</span>, însă va continua să concureze și peste câteva zile e așteptat să debuteze la Australian Open 2026.</p>
<p>Nu același lucru se poate spune despre Milos Raonic, sportiv născut la Podgorica, în Muntenegru, dar care a reprezentat Canada în circuitul ATP.</p>
<p>Semifinalist la Australian Open 2016 și finalist la Wimbledon 2016, câștigător a 8 titluri ATP, Raonic și-a anunțat fanii că și-a luat oficial adio de la tenisul profesionist.</p>
<p>El a fost măcinat de o accidentare pe parcursul ultimilor ani, iar ultimul meci l-a jucat în iulie 2024, la Jocurile Olimpice de la Paris.</p>
<p>Ulterior s-a luptat cu aceleași probleme medicale și în ciuda faptului că a ezitat să își anunțe retragerea, inevitabilul s-a produs în cele din urmă.</p>
<p>„A venit momentul să mă retrag din tenis. Acesta este un moment despre care știi că va sosi într-o zi, dar cumva nu te simți niciodată pregătit pentru el. Iar acum mă simt pe cât posibil pregătit să fac asta. Tenisul a fost dragostea mea, obsesia mea pe tot parcursul vieții mele. Pot să spun că sunt cea mai norocoasă persoană din lume pentru că am trăit asta și mi-am putut îndeplini visele. Am putut să fiu acolo în fiecare zi, să dau totul pentru a deveni mai bun, să văd unde mă duce destinul și să practic un joc pe care l-am descoperit la vârsta de 8 ani din pură întâmplare. Cumva, a devenit obsesia și copilăria mea în același timp, iar ulterior s-a transformat în profesia și în viața mea. Ce urmează? Nu voi scădea din intensitate. Mai am mult de trăit și sunt la fel de motivat și dornic ca în 2011, când am intrat în circuit. Voi depune același efort și voi investi aceeași intensitate în următorul obiectiv. Voi încerca să ating aceeași excelență ca în tenis, să încerc să mă perfecționez zi de zi și aștept să văd unde mă va duce destinul”, a scris Milos Raonic, luni, 12 ianuarie, într-un comunicat pe care l-a postat pe <span>platforma X</span>.</p>
<h2><span>Milos Raonic a pierdut finala Wimbledon 2016 în fața lui Andy Murray</span></h2>
<p>Milos Raonic a fost urmărit de accidentări pe tot parcursul carierei sale și a suferit și mai multe intervenții chirurgicale. Însă, totul a căpătat o altă amploare în 2021, atunci când a suferit o ruptură la nivelul tehndonului lui Ahile. După acea accidentare, Raonic nu și-a mai putut atinge niciodată potențialul.</p>
<p>Inițial a stat pe tușă aproximativ doi ani, după care a revenit în 2023, a jucat doar patru turnee, după care a fost lovit din nou de probleme. Iar în 2024, ultimul an competițional pentru el, a bifat șase turnee.</p>
<p>Așa cum am precizat deja, Milos Raonic a cucerit 8 titluri ATP la simplu, iar în noiembrie 2016 a ocupat cea mai bună poziție în clasamentul mondial, numărul 3.</p>
<p>Iar poate cea mai de preț amintire a sa rămâne finala de la Wimbledon 2016, pe care a pierdut-o nu tocmai ușor în fața britanicului Andy Murray, scor 4-6, (3)6-7, (2)6-7.</p>
<p><iframe allowfullscreen="allowfullscreen" frameborder="0" height="315" src="https://www.youtube.com/embed/CaUbBKyvZR0?si=sZD2moTILC6Vdtl6" title="YouTube video player" width="560"></iframe></p>
<p> </p>

]]></description>
    </item>
    <item>
      <title>TENIS Fotbalistul Stelei, declarație de dragoste în public pentru Andreea Prisacariu după titlul câștigat la Antalya: „Iubirea mea, sunt mândru de tine”</title>
      <link>https://www.prosport.ro/alte-sporturi/tenis/fotbalistul-stelei-declaratie-de-dragoste-in-public-pentru-andreea-prisacariu-dupa-titlul-castigat-la-antalya-iubirea-mea-sunt-mandru-de-tine-20360320</link>
      <description><![CDATA[<img src="https://www.prosport.ro//wp-content/uploads/2026/01/Fotbalistul-Stelei-declaratie-de-dragoste-in-public-pentru-Andreea-Prisacariu-dupa-titlul-castigat-la-Antalya.webp"/><br/><p>Adrian Ilie (25 de ani), fundașul stânga al echipei Steaua București, a avut o reacție plină de entuziasm după ce Andreea Prisacariu (25 de ani, locul 508 WTA) a cucerit titlul la turneul ITF W35 de la Antalya (Turcia).</p>
<p>Cei doi formează un cuplu de steliști de anul trecut, Andreea Prisacariu fiind legitimată la CSA Steaua, după ce a evoluat în prima parte a carierei pentru Dinamo. Cel mai important este însă faptul că se susțin reciproc, lucru vizibil din plin în această săptămână.</p>
<p>Andreea <span>a cucerit al 7-lea titlu de simplu al carierei</span> în circuitul ITF, după ce a învins-o duminică pe Carlota Martinez-Ciric (Spania, 437 WTA), scor 2-6, 7-6(6), 7-6(4). Nu mai puțin de trei ore și 49 de minute au luptat cele două, sportiva noastră salvând și cinci mingi de meci.</p>
<h2><span>Adrian Ilie, declarație emoționantă pentru Andreea Prisacariu după triumful de la Antalya </span></h2>
<p>La scurt timp după triumful Andreei Prisacariu, iubitul acesteia a publicat un mesaj plin de emoție, în care i-a transmis jucătoarei de tenis că o iubește și că este mândru de performanța ei:</p>
<p>„Campioană! Sunt atât de mândru de tine, iubirea mea! Cel mai bun mod de a începe anul. Urmează și alte victorii”, a scris Adrian Ilie pe contul său de Instagram.</p>
<p><span>Fotbalistul roș-albastru</span> a susținut-o pe Andreea Prisacariu pe toată durata turneului, ceea ce s-a văzut din plin. Sportiva din Iași nu mai câștigase din anul 2024 un trofeu în circuitul profesionist.</p>
<h2><span>Finală de pomină câștigată de Andreea Prisacariu în Turcia</span></h2>
<p>Finala dintre Andreea Prisacariu și Carlota Martinez-Ciric a fost de pomină, românca trecând de la agonie la extaz. Nu mai puțin de cinci mingi de meci a salvat ea în actul secund!</p>
<p>Apoi, Andreea a condus cu 4-2 în setul decisiv, dar iberica a revenit și a preluat inițiativa, ajungând la 5-4 și 6-5. Prisacariu a rămas însă puternică din punct de vedere mental, iar după o întrerupere cauzată de ploaie a revenit pe teren mai proaspătă și mai determinată.</p>
<p>Prisacariu și-a trecut în palmares titlul de simplu cu numărul 7. Anterior, sportiva a mai triumfat de două ori la Tabarka (Tunisia), în 2019, de două ori la Antalya, în 2021, precum și la Santa Margherita (Italia), în 2023, și la Kursumlijska Banja (Serbia), în 2024.</p>

]]></description>
    </item>
    <item>
      <title>EXTRA Reacția fiicei lui Ion Țiriac la protestele care zguduie Iranul: de partea cui se situează urmașa miliardarului român</title>
      <link>https://www.prosport.ro/sport-life/reactia-fiicei-lui-ion-tiriac-la-protestele-care-zguduie-iranul-de-partea-cui-se-situeaza-urmasa-miliardarului-roman-20360274</link>
      <description><![CDATA[<img src="https://www.prosport.ro//wp-content/uploads/2026/01/Reactia-fiicei-lui-Ion-Tiriac-la-protestele-care-zguduie-Iranul.jpg"/><br/><p>Ioana Țiriac (28 de ani), unica fiică a lui Ion Țiriac (86 de ani), s-a arătat preocupată de evenimentele dramatice aflate în plină desfășurare în capitala Iranului, Teheran, dar și în alte orașe.</p>
<p>Ioana Țiriac, <span>fiica fostului tenismen român </span>Ion Țiriac, susține protestatarii din Iran, care în ultimele două săptămâni au dat dovadă de mare curaj, opunându-se regimului condus de Ayatollahul Ali Khamenei.</p>
<p>În contextul în care protestele s-au răspândit în mai multe orașe în ultimele zile, autoritățile au intervenit violent, iar peste 100 de persoane au fost ucise și cel puțin 2.300 au fost arestate.</p>
<h2><span>Ioana Țiriac susține protestatarii: „Toți ochii pe Iran”</span></h2>
<p>Fiica lui Ion Țiriac nu uită că are orgini arabe, moștenite de la mama sa, jurnalista egipteană <span class="T286Pc" data-processed="true" data-sfc-cp=""> Sophie Ayad</span>. Ioana s-a arătat îngrijorată, duminică, de ceea ce se întâmplă în Iran, iar urmașa magnatului a distribuit o serie de imagini cu protestatarii, alături de textul „All eyes on Iran (n.r. – Toți ochii pe Iran)”.</p>
<p>Ideea de #EyesOnIran a apărut inițial în contextul valului de proteste din 2022, pornite după moartea lui Mahsa Amini, o tânără iraniană de 22 de ani. Iar hashtag-ul continuă să fie folosit ca un apel la solidaritate cu diversele mișcări <span>împotriva regimului. </span></p>
<p>Astfel, în timpul protestelor actuale, care s-au răspândit deja în numeroase orașe iraniene și unde autoritățile au răspuns cu violență și restricții de internet, inițiativa la care a aderat și Ioana Țiriac urmărește să mențină vizibilă cauză iranienilor pe scena internațională.</p>
<h2><span>Conducerea de la Teheran ar putea fi răsturnată după aproape cinci decenii</span></h2>
<p data-end="293" data-start="105">Protestele din Iran au început la Teheran, spre finalul anului 2025, după ce comercianții au ieșit în stradă pentru a-și exprima nemulțumirea față de scumpiri și prăbușirea monedei locale.</p>
<p data-end="531" data-start="295">Oficialii iranieni au susținut că înțeleg revendicările manifestanților, însă afirmă totodată că mișcările de protest ar fi rezultatul unor influențe externe, indicând Statele Unite ale Americii și Israelul drept principalii responsabili, conform <span>RFI.</span></p>
<p data-end="789" data-start="533">Experții avertizează că evoluțiile din următoarele ore pot avea un impact major atât asupra protestatarilor, cât și asupra conducerii teocratice de la Teheran, aflate la putere de aproape cinci decenii și care se confruntă cu o posibilă schimbare istorică.</p>

]]></description>
    </item>
    <item>
      <title>TENIS Andreea Prisacariu, campioană la turneul de 30.000 de dolari de la Antalya după ce a salvat cinci mingi de meci! Finala a fost suspendată, iar românca a trecut de la agonie la extaz</title>
      <link>https://www.prosport.ro/alte-sporturi/tenis/andreea-prisacariu-campioana-la-turneul-de-30-000-de-dolari-de-la-antalya-dupa-ce-a-salvat-cinci-mingi-de-meci-finala-a-fost-suspendata-iar-romanca-a-trecut-de-la-agonie-la-extaz-20360186</link>
      <description><![CDATA[<img src="https://www.prosport.ro//wp-content/uploads/2026/01/Finala-Andreei-Prisacariu-de-la-Antalya-suspendat.jpg"/><br/><p>Andreea Prisacariu (România, 508 WTA), sportivă care a disputat a 11-a finală de simplu a carierei în circuitul de tenis profesionist, și-a adjudecat duminică titlul cu numărul 7, la Antalya (Turcia).</p>
<p>Andreea Prisacariu a învins-o pe Carlota Martinez-Ciric (Spania, 437 WTA), scor 2-6, 7-6(6), 7-6(4) la capătul unui maraton de trei ore și 49 de minute. Finala turneului de la Antalya, dotat cu premii totale de 30.000 de dolari, a fost suspendată la scorul de 2-6, 7-6(6), 5-6, dar s-a reluat duminică seară, românca reușind să câștige in extremis.</p>
<p>Prisacariu a trecut prin momente de agonie și extaz în timpul finalei: a salvat nu mai puțin de cinci mingi de meci în setul secund, apoi a preluat inițiativa și a condus cu 4-2 în setul decisiv, pentru ca sportiva din Spania să revină din nou la conducere. Totuși, Andreea a arătat mai multă forță decât Carlota pe final.</p>
<h2><span>Finala dintre Andreea Prisacariu și Carlota Martinez-Ciric, suspendată: românca a salvat cinci mingi de meci ale adversarei</span></h2>
<p>Andreea Prisacriu a luptat fantastic în finala primului turneu la care a luat parte în 2026, câștigând partida după ce a înfruntat cinci mingi de victorie ale adversarei. De asemenea, în actul decisiv, ea a servit la 4-5, dar și la 5-6 pentru a rămâne în partidă, făcându-și serviciul de fiecare dată.</p>
<p>La scorul de 5-6 însă, meciul a fost întrerupt de ploaie, iar finala s-a reluat după câteva ore, de la minge de 6-6 pentru sportiva din Iași. Deși Carlota Martinez-Ciric avea prima șansă în acel moment, Andreea Prisacariu a revenit mai proaspătă pe teren.</p>
<p data-end="358" data-start="155">Astfel, titlul de la Antalya s-a decis în tie-break, scor final 2-6, 7-6(6), 7-6(4). În această săptămână, Prisacariu <span>a fost susținută pe toată durata turneului </span>de iubitul ei, fotbalistul de la Steaua, Adrian Ilie.</p>
<h2 data-end="358" data-start="155"><span>Andreea Prisacariu, al 7-lea trofeu de simplu al carierei în circuitul ITF</span></h2>
<p>Andreea Prisacariu, poreclită <span>„rebela tenisului românesc”</span> pentru stilul ei nonconformist, a cucerit al 7-lea trofeu de simplu al carierei în circuitul ITF.</p>
<p>Românca triumfase ultima oară în anul 2024, la turneul de la Kursumlijska Banja (Serbia), unde a învins-o în meciul pentru trofeu pe conaționala Ioana Zvonaru.</p>
<p>Andreea Prisacariu, fostă componentă a echipei naționale de Billie Jean King Cup a României, mai deține în palmares două trofee obținute la Tabarka (Tunisia), alte două la Antalya și unul la Santa Margherita (Italia).</p>

]]></description>
    </item>
  </channel>
</rss>

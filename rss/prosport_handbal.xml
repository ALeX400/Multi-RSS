<rss xmlns:atom="http://www.w3.org/2005/Atom" xmlns:content="http://purl.org/rss/1.0/modules/content/" version="2.0">
  <channel>
    <item>
      <title>Trei meciuri dramatice în Liga Florilor, decise în ultimul minut. Victorie pentru Craiova în faţa Rapidului, iar giuleştencele au un început de campionat dezastruos</title>
      <link>https://www.prosport.ro/alte-sporturi/handbal/trei-meciuri-dramatice-in-liga-florilor-decise-in-ultimul-minut-victorie-pentru-craiova-in-fata-rapidului-iar-giulestencele-au-un-inceput-de-campionat-dezastruos-20294247</link>
      <description><![CDATA[<img src="https://www.prosport.ro//wp-content/uploads/2025/10/handbal-craiova-rapid-b-1400x931.jpg"/><br/><p>Liga Florilor a programat trei partide din etapa a 5-a astăzi: CSM Bucureşti – SCM Rm. Vâlcea, SCMU Craiova – Rapid şi Gloria Bistriţa – Dunărea Brăila. Toate se anunţau atractive, dar dramatismul care le-a acompaniat a întrecut aşteptările.</p>
<p>Într-un meci în care au fost implicate echipele a doi din ultimii trei selecţioneri ai României, CSM Bucureşti, pregătită de Adi Vasile, şi SCM Rm. Vâlcea, antrenată de Florentin Pera, campioana s-a impus cu 31-30, după ce a fost condusă cu 14-12 la pauză. Cu Rebeca Necula în formă maximă, oaspetele au pus probleme până la final echipei din Capitală, deconectată cumva, după victoria clară din Champions League împotriva echipei croate Podravka. Dintre handbalistele tricolore, s-au remarcat Daciana Hosu, în poarta gazdelor, şi Rebeca Necula, marcatoare a 10 goluri.</p>
<h2><span>Victorie dramatică pentru Craiova, echipa noului selecţioner al României, Ovidiu Mihăilă</span></h2>
<p><span>Noul selecţioner al României, Ovidiu Mihăilă,</span> parcurge o perioadă fastă, după ce echipa sa, SCM Universitatea Craiova, începuse slab campionatul. În săptămâna în care a fost instalat pe banca tehnică a naţionalei feminine, „Coco” Mihăilă a bifat două victorii extrem de importante cu echipa sa de club, în deplasare la Brăila şi acasă cu Rapid Bucureşti.</p>
<p>După un meci cu multe răsturnări de scor, în Sala Polivalentă din Bănie, în care învingătoarea a stat sub semnul incertitudinii până în ultimele secunde, Craiova a câştigat cu 31-29 în faţa Rapidului. Aruncarea de la 7 metri transformată de Blazevic cu 9 secunde rămase din joc a decis câştigătoarea. Giuleştencele se află în zona retrogradării, după un început de campionat dezastruos, cu 4 înfrângeri în 5 etape. La Craiova, extremele Pavicevic şi Mozes au intrat excelent, iar cele două portăriţe, veterana Zoqbi de Paula şi Rajcic, au avut intervenţii decisive, mai ales pe final. Dintre tricolore, Alicia Gogîrlă a început bine meciul, dar n-a continuat la fel. Pentru oltence urmează însă o confruntare de dificultate maximă, duminică, în Sala Apollo din Capitală, de la ora 17.30, cu CSM Bucureşti.</p>
<p>În sfârşit, într-un alt meci de azi, Gloria Bistriţa a trecut cu 27-26 de Dunărea Brăila, dar finalul a fost incendiar. În ultimele 3 minute şi jumătate nu s-a mai înscris niciun gol, dar oaspetele au ratat o lovitură de la 7 metri când mai erau 25 de secunde de joc. De remarcat prestaţiie Lorenei Ostase, de la gazde, şi Elenei Roşu şi Andreei Popa, de la oaspete, în perspectiva acţunilor echipei naţionale. În schimb, Laslo, Stoica, Bazaliu şi Seraficeanu nu au marcat niciun gol. Trei echipe au câştigat toate meciurile jucate până acum în campionat: Corona Braşov, Gloria Bistriţa şi CSM Bucureşti, cele care au ocupat podiumul şi la finalul sezonului trecut.</p>
<p>Clasamentul Ligii Florilor: 1. Corona Braşov 12p (6 meciuri), 2. Gloria Bistriţa 10p (5m), 3. CSM Bucureşti 10p (5m), 4. CSM Slatina 6p (6m), 5. Minaur 6p (6m), 6. SCMU Craiova 6p (5m), 7. SCM Rm. Vâlcea 4p (5m), 8. Dunărea Brăila 4p (6m), 9. CSM Tg. Jiu 4p (5m), 10. Rapid 2p (5m), 11. HC Zalău 2p (6m), 12. CSM Galaţi 0p (6m).</p>

]]></description>
    </item>
    <item>
      <title>Ședință de urgență la Dinamo! Dezvăluirile de ultimă oră și ce decizie a luat președintele în privința antrenorului. EXCLUSIV</title>
      <link>https://www.prosport.ro/alte-sporturi/handbal/sedinta-de-urgenta-la-dinamo-dezvaluirile-de-ultima-ora-si-ce-decizie-a-luat-presedintele-in-privinta-antrenorului-exclusiv-20292470</link>
      <description><![CDATA[<img src="https://www.prosport.ro//wp-content/uploads/2025/10/Sedinta-de-urgenta-la-Dinamo-Presedintele-a-luat-decizia-in-privinta-antrenorului.jpg"/><br/><p>Dinamo merge tot mai bine la fotbal, dar lucrurile se precipită în privința handbalului, acolo unde echipa lui Paulo Pereira a ajuns deja la două înfrângeri în campionat, după ce a dezamăgit la Buzău și apoi la Turda. Totuși, președintele Ionuț Popa dă asigurări că portughezul adus în această vară va continua în „Ștefan cel Mare”.</p>
<p>Căpitanul Robert Militaru, antrenorul Paulo Pereira și ceilalți oameni importanți din jurul echipei au dat cărțile pe față într-o ședință în care s-a ajuns la concluzia că jucătorii lui Dinamo sunt prăbușiți din punct de vedere mental. Fără victorie în Liga Campionilor, acolo unde obiectivul era prezența între primele șase formații, Dinamo așteaptă debutul lui Miguel Martins și încearcă să-și revină tocmai în Germania. Joi seara, campioana României va avea o misiune teribil de grea în fața celor de la Fuchse Berlin, în condițiile în care nemții nici nu concep să rateze Final Four-ul de la Koln.</p>
<h2><span>Ședință de urgență la Dinamo! Ionuț Popa continuă cu antrenorul Paulo Pereira: „Proiectul este pe doi-trei ani!”</span></h2>
<p><span>ProSport:</span> Domnule Popa, ce s-a întâmplat la ședința pe care ați avut-o cu secția de handbal?</p>
<p><span>Ionuț Popa: </span>Într-adevăr, a fost o ședință la care au luat parte staff-ul tehnic, managerul secției de handbal, dar și căpitanul Robert Militaru, respectiv portarul Ionuț Iancu. Am ajuns la concluzia că este vorba de o cădere mentală pe fondul dezamăgirii care a fost la meciurile cu Sporting și Veszprem de pe teren propriu. Trebuie să fim alături de jucători și de antrenori în aceste momente și să-i sprijinim cu tot ce putem.</p>
<p>Ce se va întâmpla cu antrenorul Paulo Pereira?</p>
<p>Nu se pune problema să fie înlocuit! Echipa a demonstrat cât este de puternică în debutul sezonului, atunci când am luat Supercupa. Paulo Pereira este un antrenor foarte profesionist și <span>proiectul cu el la Dinamo se întinde pe doi-trei ani. </span>Nu ne dorim să schimbăm antrenorul în fiecare an, nu este o soluție. Vrem continuitate pe banca tehnică a echipei de handbal și pot să vă spun că Pereira va continua cu siguranță și în sezonul viitor.</p>
<p>Suporterii lui Dinamo sunt acum cu gândul la Xavi Pascual, dar nu uitați că și el a pierdut Supercupa atunci când a venit la noi.</p>
<h2><span>Dinamo, gata să lupte pentru calificare alături de granzii Europei: „Putem să băgăm două echipe sub noi!”</span></h2>
<p>Cum vedeți parcursul din Liga Campionilor? La prima vedere, șansele de calificare ale lui Dinamo sunt acum destul de mici!</p>
<p>Eu vă spun că nu este nimic pierdut în Liga Campionilor! Era o grupă grea pentru Dinamo de la bun început. Acum, noi trebuie să învingem acasă neapărat Kolstad și Kielce și să obținem o victorie importantă în deplasare. Cred că putem să băgăm două echipe sub noi până la finalul fazei grupelor. Nu este imposibil să obținem calificarea!</p>
<p>Important este să câștigăm din nou campionatul, pentru a putea evolua și în sezonul viitor în Liga Campionilor. 100% echipa noastră își va reveni, sunt convins de asta! Pe ce mă bazez? Suntem cea mai bună echipă din România!</p>
<ul>
<li>2 este locul pe care Dinamo îl ocupă în campionat. Gruparea din „Ștefan cel Mare” este la trei puncte de liderul Buzău</li>
</ul>
<h2><span>Miguel Martins va debuta în duelul Dinamo – CSM București</span></h2>
<p>Ce se întâmplă cu starul Miguel Martins? Fanii tot așteaptă să debuteze în tricoul lui Dinamo!</p>
<p>Miguel Martins va juca primul meci la Dinamo cu CSM București, în campionat. N-am vrut să forțăm revenirea lui, era periculos să joace primul meci la Berlin cu Fuchse.</p>
<p>Totuși, după ce Martins va evolua cu CSM București, lucrurile vor intra în normal în privința lui și va putea să joace toate meciurile importante din Liga Campionilor, inclusiv cel cu Aalborg.</p>
<ul>
<li>169 de goluri a înscris Dinamo în primele cinci etape din campionat. În ciuda începutului mult sub așteptări, echipa lui Paulo Pereira are cel mai bun atac din România</li>
</ul>

]]></description>
    </item>
    <item>
      <title>George Buricea, suspendat după ce a lovit un jucător în timpul meciului. Ce decizia a luat clubul unde e legitimat antrenorul</title>
      <link>https://www.prosport.ro/alte-sporturi/george-buricea-suspendat-dupa-ce-a-lovit-un-jucator-in-timpul-meciului-ce-decizia-a-luat-clubul-unde-e-legitimat-antrenorul-20293182</link>
      <description><![CDATA[<img src="https://www.prosport.ro//wp-content/uploads/2025/10/George-Buricea-suspendat-dupa-ce-a-lovit-un-jucator-in-timpul-meciului.-Ce-decizia-a-luat-clubul-unde-e-legitimat-antrenorul-1400x688.jpg"/><br/><p>După scenele scandaloase din meciul CSM Vaslui – SCM Poli Timișoara 28-27, antrenorul timișorenilor George Buricea a primit o sancțiune de șase etape din partea Federației Române de Handbal.</p>
<p>Clubul timișorean a anunțat ce decizia ia în <span>cazul lui George Buricea</span>.</p>
<h2><span>George Buricea, suspendare de șase etape după incidentul de la meciul cu Vaslui</span></h2>
<p>În minutul 25 al meciului din Moldova, sârbul Zoran Nikolic a fost eliminat 2 minute. El gesticula nervos să-i explice antrenorului că sancțiunea a fost nemeritată. Buricea i-a zis să se așeze și l-a împins, deși în spate era un zid. Mai mult, se vede cum ridică brațul stâng spre handbalistul care e mai înalt ca el. Staff-ul sare disperat să-l oprească, iar arbitrii dau doar o eliminare la bancă în loc de cartonaș roșu. „Doamna observator Ciulei m-a întrebat după meci dacă am fost lovit și i-am explicat că nu s-a întâmplat acest lucru. După meci, am fost împreună la analiza video a fazei și a văzut că a fost mâna mea, acolo, nu a fost mâna antrenorului” a susținut jucătorul.</p>
<p>Explicațiile nu au ținut în fața Comisiei de Disciplină a FRH. La fel nici susținerile sfidătoare a lui Buricea, Nikolic sau Dedu, cum că împingerea nu reprezintă o formă de violență. Buricea a primit o sancțiunea care îl va ține toată toamna pe „tușă”.</p>
<p>„Comisia, analizând documentele prezentate, stabilește: sancționarea domnului Buricea George Ionuț (S.C.M. POLITEHNICA TIMIȘOARA) cu suspendare din activitatea handbalistică pentru 6 (șase) jocuri, începând cu data de 08.10.2025 și penalitate pecuniară în cuantum de 5.000 (cinci mii) lei, dată limită de achitare 06.11.2025 pentru bruscarea propriului jucător, conform art. 45.4 lit. b) Punct 1 și 2, coroborat cu art. 45.5 cu aplicarea art. 36.1 lit. k) din Regulamentul disciplinar al FRH, sezonul competițional 2025 – 2026 (o altă abatere săvârșită la data de 11.02.2025)”, se arată pe siteul FRH.</p>
<h2><span>Clubul dă de înțeles că va ataca decizia</span></h2>
<p>Clubul a dat un comunicat în care pare să nu înțeleagă cât de grav e ce <span>a făcut Buricea</span>. „Sport Club Municipal Timișoara a luat act de Decizia Comisiei de Disciplină a Federației Române de Handbal, cu privire la antrenorul George Buricea. Hotărârea are aplicabilitate imediată și va intra în vigoare chiar de la meciul de astăzi, pe care echipa noastră îl susține în deplasare, cu CSM Constanța (ora 17.30). Clubul nostru își reafirmă atașamentul față de valorile sportului – integritate, fair play, demnitate – și nu va permite nicio abatere de la acestea.</p>
<p>SCM Timișoara va prezenta punctul de vedere legat de evenimentele petrecute la 4 octombrie, la meciul de la Vaslui, după ce toate căile de atac permise de regulamentele Federației Române de Handbal vor fi epuizate. Până atunci, staff-ul și jucătorii SCM Politehnica Timișoara își vor canaliza energiile pentru consolidarea poziției din partea superioară a clasamentului, poziție pe care am câștigat-o în primele cinci etape ale Ligii Naționale”, a transmis clubul condus de Alexandru Dedu.</p>

]]></description>
    </item>
    <item>
      <title>Apologia violenței? SCM Poli Timișoara încearcă să justifice gestul total deplasat al lui George Buricea din partida de la Vaslui</title>
      <link>https://www.prosport.ro/alte-sporturi/handbal/apologia-violentei-scm-poli-timisoara-incearca-sa-justifice-gestul-total-deplasat-al-lui-george-buricea-din-partida-de-la-vaslui-20291499</link>
      <description><![CDATA[<img src="https://www.prosport.ro//wp-content/uploads/2025/10/Apologia-violentei-SCM-Poli-Timisoara-incearca-sa-justifice-gestul-total-deplasat-al-lui-George-Buricea-din-partida-de-la-Vaslui-scaled-e1759729147273-1400x711.jpg"/><br/><p>Multe valuri în handbalul românesc după ce George Buricea s-a năpustit asupra propriului jucător, Zoran Nikolic, în meciul de sâmbătă seara de la Vaslui, câștigat de gazde la scorul de 28-27.</p>
<p><span> Federația Română de Handbal</span> a anunțat că va analiza situația de urgență, iar pe pagina clubului bănățean au început să se posteze tot felul de justificări, în cascada, pentru a minimaliza un episod șocant.</p>
<h2><span>Buricea îl împinge violent pe Zoran Nikolic</span></h2>
<p>În minutul 27 al partidei de la Vaslui, Zoran Nikolic a fost eliminat 2 minute. Sârbul a început să-i explice <span>antrenorului George Buricea</span> că arbitrii l-au nedreptățit și s-a ridicat de pe bancă. Moment în care Buricea se dezlănțuie efectiv, îl împinge pe sârb în peretele din spatele băncii și ridică și brațul stâng, în intenția clară de a-l brusca. Sala începe să huiduie, stafful sare să-l calmeze. În tot acest timp, se juca o fază foarte rapid, iar arbitrii au dat doar o eliminare de bancă, deși Buricea trebuie să primească eliminare cu cartonaș roșu.</p>
<h2><span>FRH s-a autosesizat</span></h2>
<p>Din acest sezon, cluburile sunt obligate să transmită jocurile netelevizate pe un canal de Youtube al FRH. În condițiile în care observatoarea nu a văzut nici ea scena, din cauza zidului, FRH s-a autosesizat pentru scenele reprobabile:</p>
<p>„Handbalul românesc este un sport al spectaculozității și al emoției intense, elemente care, din păcate, generează adesea momente tensionate și o presiune imensă asupra tuturor factorilor implicați: jucători, antrenori, arbitri și observatori.</p>
<p>Cu toate acestea, FRH reiterează cu fermitate că presiunea competițională nu poate și nu trebuie să justifice niciodată reacțiile care încalcă etica sportivă.</p>
<p>Am luat act despre incidentele de conduită nesportivă înregistrate pe parcursul meciului din Liga Națională dintre CSM Vaslui și SCM Politehnica Timișoara, disputat pe 4 octombrie 2025, precum și de reacția amplă a presei și a comunității sportive față de comportamentul antrenorului George Buricea.</p>
<p>Comportamentul unui oficial sau antrenor pe banca de rezerve trebuie să fie un etalon de profesionalism și respect. Banca de rezerve nu este doar un spațiu tehnic, ci un simbol al disciplinei echipei și al fair-play-ului. De aceea, Federația Română de Handbal nu tolerează sub nicio formă manifestările de violență, indiferent de natura lor, fie că sunt verbale sau fizice, și nici atitudinile care denigrează imaginea sportului, a adversarilor sau a propriilor jucători.</p>
<p>Având în vedere rapoartele oficiale ale observatorului și arbitrilor, completate de probele video și de relatările publice, FRH a decis să acționeze imediat:</p>
<p>1. S-a decis înaintarea cazului la Comisia de Disciplină a FRH, cu toate probele existente, inclusiv înregistrările video și rapoartele precizate mai sus;</p>
<p>2. Comisia de Disciplină va investiga faptele în conformitate cu prevederile Regulamentului Disciplinar al FRH, care prevede sancțiuni clare în cazul demonstrat al unui comportament nesportiv și atitudine jignitoare sau disprețuitoare din partea oficialilor.</p>
<p>FRH le reamintește tuturor celor afiliați – jucători, antrenori, oficiali și conducători de cluburi – că au responsabilitatea de a promova respectul, integritatea și fair-play-ul. În caz contrar, va aplica regulamentul cu maximă rigoare pentru a menține un mediu sportiv curat și etic. Decizia Comisiei de Disciplină va fi comunicată public în cel mai scurt timp, după finalizarea procedurilor regulamentare”.</p>
<h2><span>Buricea spune senin că a împins jucătorul, de parcă așa ceva ar fi normal</span></h2>
<p>George Buricea a avut un mesaj duminică pe pagina clubului. Atitudinea este una reprobabilă, pentru că principalul vorbește de parcă să-ți împingi jucătorul e ceva normal, și dă vină pe presă că ar fi scris că îl și lovește pe handbalist.</p>
<p>„Handbalul este despre pasiune și dorință de victorie. În tensiunea meciului de la Vaslui, am avut o discuție aprinsă cu Nikolic și l-am împins (atenție, NU l-am lovit) pentru a se aşeza pe bancă. Acest gest a fost interpretat greşit ca fiind o lovitură, iar cea mai bună dovadă că nu a fost așa este faptul că Nikolic a mai jucat după aceea încă 15 minute. Faza a fost revăzută de mai multe ori de către observatorul de joc și s-a dovedit că nu a existat nicio lovitură cu pumnul, așa cum eronat s-a spus în presă.Sunt un om vulcanic, dar nu sunt un om violent. A fost un moment mai tensionat și ar fi trebuit să-l gestionez cu mai mult calm. Nimeni nu a lovit pe nimeni!”, a spus Buricea.</p>
<h2><span>Nikolic pune batista pe țambal!</span></h2>
<p>Interesant este că Nikolic spune clar că observatoarea nu a văzut faza și i-a întrebat pe el ce s-a întâmplat. Sârbul alunecă în ridicol pe pagina clubului și susține că împingerile nu reprezintă violență!</p>
<p>„Este un moment la cald, dar nu a fost vorba despre violență, cum văd că s-a scris. Antrenorul mi-a atras atenția asupra greșelii făcute și m-a împins ca să mă duc la locul meu de pe bancă și să nu luăm două minute de eliminare. Doamna observator Ciulei m-a întrebat dacă am fost lovit și i-am explicat că nu s-a îîntâmplat acest lucru. După meci, am fost împreună la analiza video a fazei și a văzut că a fost mâna mea, acolo, nu e mâna antrenorului. Nici măcar nu a fost aproape să mă lovească, doar că eu – când am făcut pasul în spate – m-am dezechilibrat și asta a amplificat imaginea. Sper să trecem cu bine peste aceste momente, pentru că ne așteaptă un meci important miercuri, la Constanța”, spune sârbul, care lucrează de mulți ani cu Buricea.</p>
<h2><span>Dedu spune că a aflat de la cei implicați că nu a fost nimic violent</span></h2>
<p>Managerul echipei, Alexandru Dedu, spune că se bazează pe ce i-au zis Buricea și Nikolic, deși faza putea să o vadă video, dacă în sala era într-un loc de unde nu a zărit momentul. El vrea o soluție rapidă a Comisiei de Disciplină.</p>
<p>„Din punctul meu de vedere, ținând cont că evenimentul de ieri s-a petrecut în prima repriză, nu a avut un impact major asupra economiei jocului, dar este un moment care totuși ne-a costat eliminarea de două minute. Am văzut în presă că se vorbește despre violență. Eu, discutând cu antrenorul și cu jucătorul, știu că nu este vorba despre asta, dar salut inițiativa Federației Române de Handbal, care a dispus în regim de urgență ca acest caz să fie judecat de către Comisia de Disciplină. Vom ajuta acest demers, fiindcă ne dorim ca lucrurile să fie lămurite foarte repede. În rest, muncă în continuare și hai Timișoara!”, a precizat Dedu, tot pe pagina clubului.</p>

]]></description>
    </item>
    <item>
      <title>CSM București, victorie excelentă în Liga Campionilor! A spulberat-o pe Podravka</title>
      <link>https://www.prosport.ro/alte-sporturi/handbal/csm-bucuresti-victorie-excelenta-in-liga-campionilor-a-spulberat-o-pe-podravka-20290995</link>
      <description><![CDATA[<img src="https://www.prosport.ro//wp-content/uploads/2025/10/CSM-Bucuresti-victorie-excelenta-in-Liga-Campionilor-A-spulberat-o-pe-Podravka-1400x1050.jpg"/><br/><p>Echipa de handbal feminin CSM București a câștigat meciul cu Podravka Vegeta, scor 34-24, în Liga Campionilor.</p>
<p>Victoria formației din Capitală în Grupa B este cu atât mai importantă, cu cât a fost obținută de o manieră absolut entuziasmantă, la nu mai puțin de 10 goluri diferență.</p>
<h2><span>CSM București a dat de pământ cu Podravka Vegeta, în Liga Campionilor</span></h2>
<p>Etapa a patra a Liga Campionilor a adus, în Grupa B, o victorie de zile mari a echipei CSM București. Formația din Capitală a dispus, la finalul unui meci în care a evoluat excelent, de formația din Croația cu un scor care nu a pus, în ultima parte a meciului, problema învingătoarei.</p>
<p>Elevele lui Adi Vasile au început meciul cu piciorul pe pedala de accelerație, reușind să se distanțeze încă din start la 3-0, apoi au continuat să evolueze doar cu gândul la a-și mări avantajul. Până la finalul primei reprize, diferența de pe tabela de marcaj s-a dublat, iar CSM București a plecat la vestiare, astfel, cu un avantaj de șase goluri, 16-10.</p>
<p>Până la final nu a mai fost vorba decât despre golaveraj, formația pregătită de Adi Vasile reușind să se impună în cele din urmă la nu mai puțin de 10 goluri diferență, scor 34-24.</p>
<h2><span>CSM București, locul 5 în Grupa B a Ligii Campionilor. Urmează duelul cu codașa Ljubljana </span></h2>
<p>În urma succesului obținut pe teren propriu în meciul cu Podravka Vegeta, scor 34-24, CSM București a urcat pe treapta a cincea a clasamentului Grupei B din Liga Campionilor.</p>
<p>Echipa din Capitală are, acum, 4 puncte, la fel ca și Ferencvaros, aflată un loc mai jos. Brest Bretagne și Ikast Handbold ocupă primele locuri ale ierarhiei, astfel că elevele lui Adi Vasile pot ținti în continuare vârful clasamentului.</p>
<p>Pentru „tigroaice” urmează întâlnirea cu Ljubljana, care va avea loc în deplasare, în contextul în care echipa din Slovenia a pierdut toate cele patru partide disputate până acum. Meciul este programat să aibă loc pe 25 octombrie.</p>

]]></description>
    </item>
  </channel>
</rss>
